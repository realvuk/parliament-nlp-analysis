ANA BRNABIĆ: Dobar dan svima. Poštovane dame i gospodo narodni poslanici, otvaram Drugu sednicu Prvog redovnog zasedanja Narodne skupštine Republike Srbije u 2024. godini. Na osnovu službene evidencije o prisutnosti narodnih poslanika, konstatujem da sednici prisustvuje 116 narodnih poslanika. Podsećam vas da je članom 88. stav 5. Poslovnika Narodne skupštine predviđeno da kvorum za rad Narodne skupštine prilikom utvrđivanja dnevnog reda postoji ako je na sednici prisutna većina od ukupnog broja narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je, primenom elektronskog sistema za glasanje, utvrđeno da je u sali prisutno 186 narodnih poslanika, odnosno da je prisutna većina od ukupnog borja narodnih poslanika i da postoje uslovi za rad Narodne skupštine. Obaveštavam vas da su sprečeni da sednici prisustvuju sledeći narodni poslanici: Vladimir Pajić i Slobodan Petrović. Saglasno članu 86. stav 2. i članu 87. stav 2. Poslovnika Narodne skupštine, obaveštavam vas da je ova sednica sazvana u roku kraćem od roka utvrđenog u članu 86. stav 1. Poslovnika Narodne skupštine i, izuzetno za petak, dakle, mimo dana utvrđenih u članu 87. stav 1. Poslovnika Narodne skupštine, zbog potrebe da Narodna skupština što pre razmotri predloge akata iz predloženog dnevnog reda sednice. U sazivu ove sednice, koji vam je dostavljen, sadržan je Predlog dnevnog reda sednice. Pre utvrđivanja dnevnog reda, saglasno članu 92. stav 2. i članu 93. Poslovnika, potrebno je da Narodna skupština odluči o predlozima za stavljanje na dnevni red sednice akata po hitnom postupku, predlogu za spajanje rasprave i o predlogu za vođenje pretresa u pojedinostima odmah po završetku načelnog pretresa predloga zakona. Poslanička grupa Dragan Marković Palma – Jedinstvena Srbija predložila je da se, po hitnom postupku, stavi na dnevni red Predlog odluke o izmeni Odluke o izboru članova i zamenika članova odbora Narodne skupštine Republike Srbije, koji je podnela Narodnoj skupštini 24. aprila ove godine (tačka 2. predloženog dnevnog reda). Stavljam na glasanje ovaj predlog. Zaključujem glasanje: za – 160, protiv – niko, uzdržanih – nema, nije glasalo 35 od ukupno 195 narodnih poslanika u ovom trenutku. Konstatujem da je Narodna skupština prihvatila ovaj predlog. Poslanička grupa Aleksandar Vučić – Srbija ne sme da stane predložila je da se, po hitnom postupku, stavi na dnevni red Predlog odluke o izmenama Odluke o izboru članova i zamenika članova odbora Narodne skupštine Republike Srbije, koji je podnela Narodnoj skupštini 8. maja ove godine. Stavljam na glasanje ovaj predlog. Zaključujem glasanje: za – 160, protiv – niko, uzdržan - jedan, nije glasalo – 34 od ukupno 195 narodnih poslanika. Konstatujem da je Narodna skupština prihvatila ovaj predlog. Predsednik Narodne skupštine je predložila da se, po hitnom postupku, stavi na dnevni red Predlog odluke o izmenama Odluke o sastavu Parlamentarnog odbora za stabilizaciju i pridruživanje, koji je podnela Narodnoj skupštini 8. maja ove godine (tačka 4. predloženog dnevnog reda). Stavljam na glasanje ovaj predlog. Zaključujem glasanje: za – 149, protiv – niko, uzdržanih – nema, nije glasalo 46 od ukupno 195 narodnih poslanika. Konstatujem da je Narodna skupština prihvatila ovaj predlog. Predsednik Narodne skupštine predložila je da se, po hitnom postupku, stavi na dnevni red Predlog odluke o izmenama Odluke o sastavu stalnih delegacija Narodne skupštine u međunarodnim parlamentarnim institucijama, koji je podnela Narodnoj skupštini 8. maja ove godine (tačka 5. predloženog dnevnog reda). Stavljam na glasanje ovaj predlog. Zaključujem glasanje: za – 148, protiv – niko, uzdržan – jedan, nije glasalo 47 od ukupno 196 narodnih poslanika. Konstatujem da je Narodna skupština prihvatila ovaj predlog. Odbor za administrativno-budžetska i mandatno-imunitetska pitanja Narodne skupštine predložio je da se, po hitnom postupku, stavi na dnevni red Predlog odluke o izmenama Odluke o organizaciji i radu službe Narodne skupštine, koji je podneo Narodne skupštine 9. maja ove godine. Stavljam na glasanje ovaj predlog. Molim narodne poslanike da pritisnu odgovarajući taster. Zaključujem glasanje: za – 16, protiv – niko, uzdržanih – dvoje, nije glasalo 178 od ukupno 196 narodnih poslanika. Konstatujem da Narodna skupština nije prihvatila ovaj predlog. Trideset i sedam narodnih poslanik u Narodnoj skupštini Republike Srbije predložilo je da se, po hitnom postupku, stavi na dnevni red Predlog zakona o dopunama Zakona o jedinstvenom biračkom spisku, koji su podneli Narodnoj skupštini 9. maja ove godine (tačka 1. predloženog dnevnog reda). Stavljam na glasanje ovaj predlog. Zaključujem glasanje: za – 166, protiv – četiri, uzdržanih – nema, nije glasalo 26 od ukupno 196 narodnih poslanika. Konstatujem da je Narodna skupština prihvatila ovaj predlog. Poslanička grupa Narodni pokret Srbije – Novo lice Srbije predložilo je da se, po hitnom postupku, stavi na dnevni red Predlog odluke o izmenama Odluke o izboru članova i zamenika članova odbora Narodne skupštine Republike Srbije, koji je podnela Narodnoj skupštini 9. maja 2024. godine. Stavljam na glasanje ovaj predlog. Zaključujem glasanje: za – 32, protiv – niko, uzdržanih – nema, nije glasalo 164 od ukupno 196 narodnih poslanika. Narodna skupština nije prihvatila ovaj predlog. Narodni poslanik Ana Brnabić, na osnovu čl. 92. stav 2, 157. stav 1. i 192, a shodno članu 157. stav 2. Poslovnika Narodne skupštine, predložila je da se obavi zajednički načelni i jedinstveni pretres o: Predlogu zakona o dopunama Zakona o jedinstvenom biračkom spisku koji je podnelo 37 narodnih poslanika u Narodnoj skupštini Republike Srbije, Predlogu odluke o izmeni Odluke o izboru članova i zamenika članova odbora Narodne skupštine Republike Srbije koji je podnela poslanička grupa Dragan Marković Palma – Jedinstvena Srbije, Predlogu odluke o izmenama Odluke o izboru članova i zamenika članova odbora Narodne skupštine Republike Srbije koji je podnela poslanička grupa Aleksandar Vučić – Srbija ne sme da stane, Predlogu odluke o izmenama Odluke o sastavu Parlamentarnog odbora za stabilizaciju i pridruživanje koji je podnela predsednik Narodne skupštine, Predlogu odluke o izmenama Odluke o sastavu stalnih delegacija Narodne skupštine Republike u međunarodnim parlamentarnim institucijama koji je podnela predsednik Narodne skupštine. Stavljam na glasanje ovaj predlog. Zaključujem glasanje: za je glasalo – 161, protiv – niko, uzdržanih – nema, nije glasalo 37 od ukupno 198 narodnih poslanika. Konstatujem da Narodna skupština jeste prihvatila ovaj predlog. Narodni poslanik Ana Brnabić, na osnovu člana 92. stav 2, a u skladu sa članom 157. stav 7. Poslovnika Narodne skupštine, predložila je da se pretres u pojedinostima o predlogu zakona iz tačke 1. predloženog dnevnog reda obavi odmah po završetku načelnog pretresa tog predloga zakona. Stavljam na glasanje ovaj predlog. Zaključujem glasanje: za je glasalo – 165, protiv – niko, uzdržanih - nema, nije glasalo 33 od ukupno 198 narodnih poslanika. Konstatujem da je Narodna skupština prihvatila ovaj predlog. Pošto smo se izjasnili o predlozima za stavljanje na dnevni red sednice akata po hitnom postupku, predlogu za spajanje rasprave i o predlogu za vođenje pretresa u pojedinostima odmah po završetku načelnog pretresa predloga zakona, na osnovu člana 93. stav 3. Poslovnika Narodne skupštine, stavljam na glasanje Predlog dnevnog reda u celini. Molim narodne poslanike da se izjasne. Zaključujem glasanje i saopštavam: za je glasalo – 164, protiv – niko, uzdržanih - nema, nije glasalo 35 od ukupno 199 narodnih poslanika. Konstatujem da je Narodna skupština utvrdila dnevni red Druge sednice Prvog redovnog zasedanja u 2024. godini, u celini. D n e v n i r e d: 1. Predlog zakona o dopunama Zakona o jedinstvenom biračkom spisku; 2. Predlog odluke o izmeni Odluke o izboru članova i zamenika članova odbora Narodne skupštine Republike Srbije; 3. Predlog odluke o izmenama Odluke o izboru članova i zamenika članova odbora Narodne skupštine Republike Srbije; 4. Predlog odluke o izmenama Odluke o sastavu Parlamentarnog odbora za stabilizaciju i pridruživanje; 5. Predlog odluke o izmenama Odluke o sastavu stalnih delegacija Narodne skupštine Republike Srbije u međunarodnim parlamentarnim institucijama. Sada prelazimo na rad po utvrđenom dnevnom redu. Pre toga konstatujem da se primili ostavku narodnog poslanika Sandre Božić na funkciju narodnog poslanika u Narodnoj skupštini Republike Srbije i Izveštaj Odbora za administrativno-budžetska i mandatno-imunitetska pitanja Narodne skupštine povodom razmatranja ove ostavke. Saglasno članu 132. i 133. Zakona o izboru narodnih poslanika, Narodna skupština, na predlog Odbora za administrativno-budžetska i mandatno-imunitetska pitanja Narodne skupštine konstatuje da je prestao mandat pre isteka vremena na koje je izabrana, narodnom poslaniku Sandri Božić, danom podnošenja ostavke. Saglasno Zakonu o izboru narodnih poslanika, izvršiće se popunjavanje upražnjenog poslaničkog mesta u Narodnoj skupštini. Pošto smo na Prvoj posebnoj sednici Narodne skupštine Republike Srbije u Četrnaestom sazivu konstatovali potvrđivanje mandata narodnom poslaniku prof. dr Aleksandri Pavlović Marković, sada ćemo pristupiti polaganju zakletve izabranog narodnog poslanika. "ZAKLINJEM SE DA ĆU DUŽNOST NARODNOG POSLANIKA OBAVLJATI PREDANO, POŠTENO, SAVESNO I VERNO USTAVU, BRANITI LJUDSKA I MANJINSKA PRAVA I GRAĐANSKE SLOBODE I PO NAJBOLJEM ZNANJU I UMEĆU SLUŽITI GRAĐANIMA SRBIJE, ISTINI I PRAVDI." Čestitam narodnom poslaniku na izboru i molim da potpišete tekst zakletve. Saglasno odluci Narodne skupštine da se obavi zajednički načelni i jedinstveni pretres o predlozima akata iz tačaka od 1. do 5. dnevnog reda, a pre otvaranja zajedničkog načelnog i jedinstvenog pretresa, podsećam vas da, prema članu 97. Poslovnika, ukupno vreme rasprave za poslaničke grupe iznosi pet časova i da se ovo vreme raspoređuje na poslaničke grupe srazmernom broju narodnih poslanika članova poslaničke grupe. Molim poslaničke grupe, ukoliko to već nisu učinile, da odmah podnesu prijave za reč sa redosledom narodnih poslanika. Saglasno članovima 157. stav 1. i 192. stav 3, otvaram zajednički načelni i jedinstveni pretres o: Predlogu zakona o dopunama Zakona o jedinstvenom biračkom spisku, Predlogu odluke o izmeni Odluke o izboru članova i zamenika članova Odbora Narodne skupštine Republike Srbije, Predlogu odluke o izmenama Odluke o izboru članova i zamenika članova Odbora Narodne skupštine, Predlogu odluke o izmenama Odluke o sastavu Parlamentarnog odbora za stabilizaciju i pridruživanje, Predlogu odluke o izmenama odluke o sastavu stalnih delegacija Narodne skupštine u međunarodnim parlamentarnim institucijama. Da li predlagač i predstavnici predlagača žele reč? Reč ima gospodin Zoran Lutovac. Izvolite. 

ZORAN LUTOVAC: Poštovani građani Srbije, uvažene koleginice i kolege, poštovana predsednice Parlamenta, Predlog zakona o dopunama Zakona o jedinstvenom biračkom spisku koji je pred nama plod je razgovora parlamentarnih stranaka i nevladinih organizacija u cilju stvaranja ili povratka poverenja u birački spisak, a time i u sam izborni proces. Ako nema poverenja u birački spisak, onda nema poverenja ni u izborni proces. Ako nema poverenja u izborni proces, onda nemamo ni slobodne i poštene izbore. Bez poverenja, bez slobodnih i poštenih izbora nemamo ni vladavinu prava, a bez vladavine prava nema uređene države. Tamo gde nema uređene države, postoji samo teritorija, teritorija u kojoj vlada zakon jačeg. Kako smo došli do toga da uopšte razgovaramo na ovu temu, do toga da nema poverenja u birački spisak i u sam izborni proces? Ovo nije problem od juče, ovo nije problem od 17. decembra prošle godine, ovo je problem koji traje dugo i ovo je samo jedan segment, samo jedan deo problema koji imamo. Na izborima 17. decembra su se desile mnoge neregularnosti, nepravilnosti ili da prevedemo sa jezika koji su uputili domaći i strani posmatrači sa jednog uglađenog jezika, diplomatskog jezika, desilo se prekrajanje izborne volje. Izborna volja građana je posebno bila izražena u Beogradu, ali prekrajanje izborne volje se desilo na području cele Srbije i zato smo mi u opoziciji i neki građani i oni koji su specijalizovani za praćenje izbornog procesa, podneli zahteve Ustavnom sudu za poništavanje izbora na svim nivoima. To prekrajanje izborne volje ne samo da je urušilo poverenje u birački spisak i u izborni proces, nego je pretnja da uruši ceo politički sistem, poverenje u ceo politički sistem, temelje ustavnosti i zakonitosti, da urušava samu državu i osnovne vrednosti na kojima počiva naše društvo. Nije ovo nikakva politizacija, ovo je samo prevođenje sa tog diplomatskog jezika na narodni jezik kako bi ljudi bolje razumeli o čemu smo razgovarali i o čemu donosimo danas odluku. Mnogi domaći i strani posmatrači su rekli svoje, to se može reći u jednoj jedinoj rečenici – nije bilo slobodnih i poštenih izbora. Ono što smo radili posle 17. decembra jeste da smo pokušavali da to što su nepravilnosti, to što je prevazišlo svaku meru i to što je imalo karakter sistemskog, organizovanog prekrajanja izborne volje, da se tome jednom mora stati na put. Otuda i razgovori na ovu temu, razgovori koji su imali različite oblike forme i na različite načine se to posmatra i u našem društvu i među političkim strankama u samoj opoziciji. U Izveštaju ODIHR-a od 28. februara 2024. godine, čije namere, niti stručnost niko u Srbiji ne dovodi u pitanje, kao jedna od prioritetnih preporuka, a to je Preporuka broj 4. se navodi citiram – „Da bi se odgovorilo na zabrinutost u vezi sa tačnošću biračkog spiska i povećalo poverenje javnosti trebalo bi preispitati relevantne zakone, propise i prakse kako bi se omogućio pristup podacima o registraciji birača i olakšalo sprovođenje značajne revizije Jedinstvenog biračkog spiska uz učešće relevantnih aktera uključujući političke stranke, civilno društvo, a u skladu sa standardima zaštite podataka“, završen citat. Dakle, to je jedna od prioritetnih ODIHR-ih preporuka i smatram da smo je svi uzeli za ozbiljno i uzimanje za ozbiljno ove preporuke za posledicu ima to da smo imali razgovore upravo na temu prevazilaženja nedostatka poverenja u birački spisak i izborni proces. Rezultat dijaloga koji smo vodili jeste i odredba u Predlogu zakona, odnosno dopune zakona koji je pred vama, a to je da oni koji su promenili prebivalište posle 3. jula 2023. godine neće moći na izborima 2. juna 2024. godine da glasaju na novim mestima prebivališta nego će to moći da urade na mestima gde su imali prebivalište do 3. jula 2023. godine. To je plod dogovora, to je dogovor koji smo imali posle niza sastanaka i mislimo da to u dobroj meri može da bude iskorak u pravcu otklanjanja sumnji u to da neko drugi odlučuje u ime građana onih koji žive u određenoj lokalnoj sredini. Predlog zakona, odnosno dopune zakona koji je pred vama trebalo bi da prestavlja samo prvi korak. Ovo nije rešenje za koje možemo da kažemo - sada smo završili posao to je to više nećemo imati nikada nikakve probleme. Ne, to je velika stvar za ove izbore, to je krupan korak koji je model i za neke sledeće izbore, s tim što za sledeće izbore to neće važiti 11 meseci unazad, nego, što je i neki evropski standard, a to je šest meseci posle prijavljivanja moći ćete da glasate na novoj adresi. Dakle, ovde se radi o pokušaju vraćanja poverenja u birački spisak, ali da to ima svoju osnovu u zakonu i da se to primenjuje u praksi. Migracije stanovništava zbog glasanja bile su jedan od najvidljivijih i najiritantnijih za građane Srbije modela prekrajanja izborne volje i zato je bilo veoma važno da se među naša tri zahteva koja smo izneli, a to su uvid, kontrola i revizija biračkog spiska, to je promena medijske slike i to su objedinjeni izbori. Ovo je konkretizacija nečega što je odmah prihvaćeno posle prvih razgovora kao načelno, rečeno je načelno - u redu, ali nije konkretizovano, ovo je sada predlog dopune zakona i jeste konkretizacija onoga što je načelno prihvaćeno i to, ponoviću još jednom, jeste dobar korak u pravom pravcu. Sa druge strane, postigli smo kroz razgovore da stavimo van snage Uputstvo koje se pojavilo nedavno, a za koje nisu znali čak ni najviši funkcioneri iz vlasti, a to je Uputstvo po kojem je u lokalnim sredinama moglo da se glasa ne na osnovu prebivališta, nego na osnovu boravišta i to je izazvalo dodatno nepoverenje i javnosti i političkih aktera i postigli smo sporazum da se to stavi van snage. Dakle, na lokalnim izborima će se glasati ne po mestu boravišta, nego po mestu prebivališta. Najzad, da zaključim, ovo je velika stvar u odnosu na ono što je bilo u decembru, ali nije ni izbliza ono što bi nam trebalo gledajući ukupno izborne uslove za ceo izborni proces. To je važan korak u dobrom pravcu, ali ono što nam predstoji jeste da nastavimo i to će raditi radne grupe za unapređenje izbornog procesa. Radiće se još na tome i ono što bi trebalo da bude tema jeste stvaranje nekog uputstva koje je trebalo da uradi REM, koje bi bilo neko obavezujuće uputstvo za medije kako da isprate ove izbore. To je jedna stvar. A posle da se bavimo i onim što smo mi već u oktobru prošle godine inicirali, a to je pojedinačna odgovornost i smena svih članova REM-a i izbor novih članova REM-a. Dakle, ovo jeste jedna stvar koje se može pozdraviti i dobar korak u pravom pravcu, ali to je iznuđeno rešenje, kratkoročno rešenje. Ono što nam je potrebno jeste da izgradimo ceo jedan sistem, da napravimo reviziju, da vratimo poverenje u sve institucije, jer ako napravimo pomake u biračkom spisku, a institucije ostanu onakve kakve su bile nećemo napraviti mnogo. Zato je pred nama veliki posao i ja se nadam da ćemo taj posao učiniti plodonosnim i nadam se ovo neće biti shvaćeno kao da je ovo završetak priče o izbornim uslovima. Ne, ovo je samo početak. Hvala vam. 

ANA BRNABIĆ: Hvala. Da li neko od predsednika ili ovlašćenih predstavnika želi reč? Reč ima Radomir Lazović. 

RADOMIR LAZOVIĆ: Hvala za reč, predsedavajuća. Hteo bih da dam jedan uvod kako smo došli do toga da se nađemo u situaciji da potrošimo sve ovo vreme da govorimo o izbornim uslovima, da govorimo o izbornoj krađi, da govorimo o tom nezadovoljstvu građana. Kontekst u kome se donosi jedan ovakav zakon jeste činjenica da su 17. decembra izborni pokradeni. Sve međunarodne i domaće misije 17. decembra, koje su nadgledale izborni proces složile su se da je došlo do prekrajanja izborne volje građana i kako je to moj uvaženi kolega Lutovac rekao – do prekrajanja izborne volje građana, a to je u stvari ono što je diplomatskim jezikom izborna krađa. Nakon toga imali smo veliki broj protesta građana na ulici koji su danonoćno zahtevali da se nešto promeni. Zato ja smatram da nije bilo toga, da nije bilo argumenata koji su čvrsti kao stena, da je u ovoj zemlji neophodna promena, da nije bilo međunarodne podrške koja je došla iz svih krajeva Evrope, pa i sveta, da nije bilo rezolucije Evropskog parlamenta, da nije bilo skoro svih tih glasova koji su jasno rekli da su se u Srbiji desili izborna krađa, mi danas ne bi sedeli ovde i razgovarali o tome da treba nešto promeniti, ali ipak meni je drago što smo barem uspeli da napravimo jedan mali korak ka tome da ovi izbori koje očekujemo budu više fer nego oni koje smo imali. Dakle, smatram da je jedan ovakav zakon neophodan kako bi se odgovorilo na jedan od velikih problema koje smo imali 17. decembra a to su izborne migracije, to je izborni turizam, to je dovođenje ljudi iz drugih gradova da glasaju na lokalnim izborima, pre svega u Beogradu. Ovim zakonom u dobrom delu se smanjuje ta mogućnost. Mi ne tvrdimo da su samo od dana kada će se ograničiti glasanje ljudima koji su promenili prebivalište skoro godinu dana je u pitanju, 11 meseci. U tom periodu ljudi koji su promenili prebivalište neće moći da glasaju na novom mestu prebivališta, već na starom. Mi ne tvrdimo da se te promene i fantomski birači nisu desili pre ovog datuma, ali je ovde postignut dogovor i ovim smo ograničili jedan veliki period u kojem su se ovakve manipulacije dešavale. Ne smatram ovo nikakvom pobedom, ali smatram velikim uspehom da smo došli do toga da mi danas možemo da govorimo uopšte da je ovde vlast na neki način posredno, znam da to nećete nikada reći, ali posredno priznajete da je došlo do prekrajanja izborne volje građana. Dakle, ja imam određeni optimizam da će se na narednim izborima, koji se ne bi ponovili da nije bilo pritiska građana, imam određeni optimizam da će zaista doći do promene vlasti u mnogim lokalnim samoupravama u Srbiji. Odakle meni taj optimizam? On dolazi iz činjenice da je na prethodnim izborima vlast vršila pritiske na birače, to stoji u ODIHR izveštaju, vršila kupovinu glasova, vršila medijsku kontrolu, vršila onda, pored toga, i uticaj na birački spisak i dovoženje birača. Pored svega toga, u Beogradu je jedan ogroman broj glasova opozicija osvojila. Takođe, u centralnim gradskim opštinama, i ne samo tako centralnim, došlo je do toga da opozicija ima većinu i na tako pokradenim izborima. Ja u tome vidim optimizam i ja u tome vidim nameru građana Beograda da dođe do smene i promene vlasti. Ja bih voleo da mi živimo u državi u kojoj ne treba da pričamo isključivo o izbornim uslovima, u kojoj ne treba stalno da pričamo o izbornoj krađi, voleo bih da nemamo krizu koju imamo, krizu ovog političkog procesa, da ne moramo stalno da se podsećamo kako jedni drugima ne verujemo, pa moramo da brinemo o tome da li će nas na nekom drugom ćošku možda ponovo prevariti, već da verujemo u zakone koje donosimo, ali nije tako. Ja bih voleo da govorimo o tome kako u ovom gradu Beogradu saobraćaj ne radi, kako javni prevoz ne radi, voleo bih da govorimo o tome kako su svuda gužve, kako nemate parking, kako da to promenimo. Voleo bih da govorimo o tome da nam se autobusi pale i gore, da im otpadaju točkovi, da ljudi zbog toga ginu. Kako da to rešimo? To su ključna pitanja o kojima bismo voleli da govorimo. Ali očigledno da do toga ne možemo da stignemo, zato što stalno moramo da razmišljamo da li je negde ovaj izborni proces izmanipulisan. Ljudi to hoće kada govorimo o promenama, hoće da se neko bavi njihovim problemima, a tih problema je mnogo. Samo bih dodao da, prema nekim statistikama, tri do četiri godine od našeg života provedemo autobusima, u javnom prevozu, čekajući na nešto, čekajući to vaše bolje sutra, to nešto što treba da dođe brže, bolje, jače, a nikako da dođe. Pozivam gledaoce da pogledaju izborni spot koji je SNS pravio 2020. godine. Sve je isto kao i ove, obećavaju sve iste stvari, evo sad će, samo što nije, samo što nije došla budućnost napredna, koja nikako da dođe, a tu je nadohvat ruke. Voleo bih da razgovaramo o tom metrou, koji pravite isključivo da biste povezali svoja gradilišta i podigli cenu kvadrata koje prodajete u njima. U pravu je moj kolega Dobrica Veselinović, budući gradonačelnik Beograda, koji kaže da se ovaj grad razvija za bogate, da se on gradi da bi vaši ljudi, koji su već bogati, bili još bogatiji, da se svaki prostor između zgrada, svaka zelena površina iskoristi tako da se na njima gradi, da bi vi zaradili, a građanima ostavljate grad u kome ne može da se živi. Puno puta smo na to ukazivali i o tome bih voleo da govorimo. Voleo bih da govorimo o tome da trećina stanovnika Beograda nema kanalizaciju, glavnog grada, ljudi, da se otpadne vode ne prerađuju, da 15 hiljada ljudi u Srbiji i ispravio me je kolega prošli put kada sam o tome govorio i hvala na tome, kolega Marseniću, ispravio me je kolega i rekao je da najnoviji podaci govore o preko 17 hiljada ljudi koji godišnje premine od posledice zagađenja vazduha. Dobrica Veselinović je ovde govorio i o tome šta treba da uradimo za energetsku efikasnost. Poražavajuće je što se hvalite sa 10.000 domova kojima ste unapredili energetsku efikasnost. Tim tempom, za 2,5 miliona domaćinstava koja postoje u Srbiji bi trebalo 250 godina da se promeni energetska efikasnost. Kada građani glasaju… 

ANA BRNABIĆ: Samo da vam kažem, ja razumem da vi mitingujete sada i da je ovo deo kampanje, potpuno razumem, ali ovo nikakve veze nema sa tačkom dnevnog reda, tako da vas molim da se vratite na tačku dnevnog reda. 

RADOMIR LAZOVIĆ: Hvala vam, u pravu ste. Jesam odlutao, ali to samo nekome ko ne razume za šta služe izbori. Gospođo Brnabić, molim vas za malo pažnje. Dakle, izbori koji su pokradeni, izbori bi trebalo da služe da kada ja ove teme koje sada pominjem – kakve veze ima kanalizacija sa Zakonom o izborima, pa te što ljudi hoće da im neko reši problem kanalizacije, vi pokradete izbore i onda ste vi i dalje na vlasti, a ne neko ko bi im zapravo rešio taj problem. Nadam se da me sada razumete kako su ovi životni problemi građana povezani sa time da mi konstantno imamo pitanje od koga ne možemo da se odmaknemo, a to su izborna prekrajanja, manipulisanje izbornom voljom ljudi i slično. Da se vratimo na taj zakon. Kao što sam rekao, unutrašnje migracije stanovništva koje ste organizovali, sprovodili, zbog kojih ste uspeli da ne izgubite vlast u Beogradu i drugim gradovima, one su jedan od ključnih problema iz decembra prošle godine. To je jedna nova potpuno prevara koju ste organizovali, ili je možda stara, samo nije bila otkrivena, njene dimenzije koje su otkrivene danas. Bez obzira na to, ostaju problemi. Ovo je dobar korak, ovaj zakon je dobar korak ka tome da se jedno od oruđa vlasti kojima vrši izborno prekrajanje skloni iz tih ruku. Ali pored toga ostaju još brojni problemi, na kojima se nadam da ćemo raditi i za koje ćemo uspeti da sklonimo, kako ne bi više bili u korist onih koji ne poštuju izbornu volju ljudi. Tako da će Zeleno-levi front, koji je i predložio ovaj zakon, za njega i glasati i nadam se da će on doprineti tome da izbori budu više fer nego što su bili prethodni. Hvala. 

ANA BRNABIĆ: Hvala. Reč ima Danijela Nestorović. 

DANIJELA NESTOROVIĆ: Poštovani građani Srbije, poštovane kolege i koleginice, imali smo priliku da čujemo da predložene izmene Zakona o jedinstvenom biračkom spisku zapravo predstavljaju korak ka procesu isceljenja ovog društva. Naime, kao što je svima vama poznato, pre svega na ovaj način želim da se obratim građanima Republike Srbije, kojima evidentno iz nastupa i nemogućnosti da nas mediji čuju, da predočimo šta zapravo znače ove izmene zakona i na koji način će ovo unaprediti izborni proces, odnosno na koji način će ovo omogućiti da izborna volja građana bude ispoštovana, da građani mogu glasati zapravo na način na koji im to Ustav i zakon omogućavaju. Kao što je svima vama građani poznato, jedno od osnovnih načela Ustava Republike Srbije je načelo vladavine prava. Međutim, ono što se desilo 17. decembra predstavlja sve, samo ne poštovanje tog načela i samo ne poštovanje izborne volje građana, na način na koji bi to trebalo da se desi u svakoj normalnoj demokratskoj državi. Ono što se desilo 17. decembra je zapravo da smo na neki određeni način uhvatili lopova na delu. Iz svog dosadašnjeg iskustva u advokaturi, a imam ga preko 20 godina, često sam zastupala klijente koji su zavisni od izvršenja određenog krivičnog dela usled zloupotrebe narkotika, alkohola ili sličnih sredstava. Na ovaj način, kada je neko pod uticajem tih štetnih navika, često je sklon da vrši određena krivična dela. Ovde smo imali priliku da vidimo da ste zapravo sve ovo vreme koje ste proveli na vlasti, a to je ovih prethodnih 11 godina, bili zapravo zavisnici od zloupotrebe zakona i izvrtanja zakonskih odredbi, pa i samog Ustava. Na taj način su oštećeni građani Republike Srbije. Kako je proces isceljenja zapravo vrlo mukotrpan proces prvi korak ka isceljenju i ozdravljenju u ovom smislu društva i same Republike Srbije jeste priznanje izvršenja krivičnog dela. Način na koji ste vi priznali izvršenje krivičnog dela i put ka vašem isceljenju, odnosno ka isceljenju ovog društva jeste zapravo taj da nakon priznanja sednemo i počnemo da razgovaramo. U tom razgovoru učestvujemo ne samo mi, opozicioni političari, učestvuju i nevladine organizacije koje su mukotrpno radile da bi dokazale da je do izborne krađe došlo. Na taj način počinjemo izlečenje. Da li ćemo izlečiti ovo društvo to ćemo videti. Ovaj zakon zapravo ne predstavlja samo korak za poboljšanje izbornih uslova 2. juna. Ovaj zakon zapravo predstavlja zalog za budućnost i za poboljšanje izbornih procesa kako se ovakve krađe i prekrajanje izborne volje građana više nikada ne bi ponovilo. Ne smete prosto gaziti izbornu volju građana, ne smete pritiskati građane da glasaju, ne smete zloupotrebljavati javne institucije, ne smete zloupotrebljavati javne nacionalne medije za prekrajanje izborne volje građana. Ne smete na taj način reklamirati sve što ono što je zabranjeno. Ja neću dužiti, ali smatram da na ovaj način i kroz formiranje komisija koje bi mogle da kontrolišu jedinstvene biračke spiskove, a kasnije i kroz proširenje, odnosno izmene određenih drugih zakona, kao što su Krivični zakonik Republike Srbije ili izmene i dopune Zakona o opštem upravnom postupku, čini mi se da bi mogli da postignemo taj cilj, a to je konačno ozdravljenje ovoga društva. Hvala. 

ANA BRNABIĆ: Hvala. Reč ima Branko Pavlović. Izvolite. 

BRANKO PAVLOVIĆ: Zahvaljujem se. Dame i gospodo narodni poslanici, ovaj Predlog zakona o dopuni Zakona o biračkom spisku je neustavan. On se sastoji od tri člana, treći član je da stupa na snagu narednog dana od objavljivanja, a prva dva člana svaki ponaosob je neustavan. Prvi član uvodi jedno novo pravilo za ubuduće, kada se stekne novo prebivalište onda će to lice biti upisano u birački spisak, tek nakon isteka roka od šest meseci, a drugi član ima retroaktivno dejstvo i to je ovih 11 meseci kojim se oduzima već postojeće biračko pravo građana. U prvom delu ću govoriti zašto je to neustavno, u drugom delu ću analizirati otkuda šest meseci. Ovde nije rečeno od strane predlagača, ali pozivam se na jedno mišljenje Venecijanske komisije, o tome ću nešto reći, i u poslednjem delu ću govoriti o odgovornosti vladajuće grupacije koja je pristala da podrži ovakav zakonski predlog. Dakle, sve ovo što smo čuli, što navodno treba poboljšati, predlaže se da se ostvari ugrožavanjem ljudskog prava zaštićeno Ustavom koje se zove izborno pravo. Naš Ustav ne poznaje mogućnost ograničenja izvan onih elemenata koje Ustav propisuje, a to je da svako ima jednako pravo ako je punoletan, poslovno sposoban i državljanin Republike Srbije. Mogućnost zakonskog uređenja, i to je izuzetno važno, to je stav 3. tog člana Ustava dozvoljena je, obratite pažnju isključivo radi zaštite izbornog prava. Zaštite. To znači, i sada govorim ovih šest meseci, da nikakvo otežavanje izbornog prava ne može da se podvede pod zaštitu, te zakonom bilo kakvo otežavanje nije ustavno. Kad kažemo da će neko glasati tek istekom roka od šest meseci, mi u stvari kažemo da on u tom periodu mora da ide u opštinu odakle je došao da bi glasao i imamo dve kategorije ljudi koji imaju izborno pravo kao svoje individualno ljudsko pravo. One, koji normalnog glasaju tu gde jesu i druge koji moraju da putuju, da imaju finansijski trošak, da bi ostvarili svoje izborno pravo. Recimo, sada u Beogradu smo povećali broj biračkih mesta. Zašto? Zato što je ugrožavanje izbornog prava i ukoliko veliki broj ljudi glasa na istom biračkom mestu, pa je dužina čekanja u redu nešto što treba popraviti, a ne da teraš ljude da putuju u drugi grad. Ako bih ja rekao ljudima – hajde, ja vodim na ručak, veliki broj bi pristao, ako bi im rekao – vodim na ručak, ali 200 kilometara od Beograda, 95% ljudi bi reklo – ma, neću Branko da putujem 200 kilometara. Prema tome, i član 1. koji predviđa za ubuduće šest meseci ugrožava neotuđivo ljudsko pravo koje se zove izborno pravo svakog građanina. Drugi element zašto je takav pristup neprihvatljiv. Motivacija da li je neko fiktivno ostvario prebivalište znači sledeću stvar. Pretpostavljamo da u određenoj grupi građana postoje neki koji krše pravo i onda kažnjavamo sve građane. Uvođenje kolektivne odgovornosti zbog toga što neko krši zakon je potpuno neprihvatljiv princip. Treći nivo, zašto je ovo neustavno? Zbog toga što postoji sumnja u konkretnom slučaju da je MUP, odobravala prebivališta nezakonito i sada Narodna Skupština kao kontrolni organ, kao drugi državni organ, zato što izvršni državni organ ne radi dobro, ukida ili otežava ljudsko pravo građanima. Ne može se rešavati problem rada izvršnog organa, tako što će se građanima otežavati, odnosno ugrožavati ustavom zagarantovano pravo na izbor, kao izborno pravo, to je potpuno neprihvatljivo i sada zamislite član 2. koji kaže ne 6 meseci za unapred, za ubuduće, nego 11 meseci retroaktivno. Pretpostavljamo da postoje neki ljudi koji su lopovi, pa ćemo sada da pohapsimo sve ljude. Dakle, ta retroaktivnost to objašnjenje koje smo dobili, da se to radi radi povećanja poverenja građana u birački spisak, pa ćete povećanje poverenja građana u birački spisak da radite tako što ukidate ljudima ljudsko pravo na izbor, pravo na glasanje, pravo na izbor, kakve veze to ima jedne sa drugim, nikakve i ne može se ukidanjem ljudskih prava koje inače su zajamčena i postoji odredba u Ustavu da se jednom dostignuti nivo ljudskih prava ne može umanjivati i ne može skraćivati, tako da su brojni uglovi zbog čega su i prvi i drugi član potpuno neustavni, a sve ovo što se sumnja i što se želi postići, mora se postizati drugim merama. Ovo što smo čuli pozivanje na preporuku 4 ODIHR-a, koje govore, skraćeno govoreći o reviziji biračkog spiska, takođe nema blage veze sa ovim zakonom, sa ovim predlogom zakona i niko nije rekao da to može da se radi tako što ćeš ugrožavati pravo na izbor, nego na potpuno drugi način, jer ti nešto ne valja u biračkom spisku, idi i vidi oko tog biračkog spiska, jer ti ne valja nešto u prebivalištima, idi vidi tamo gde se ta prebivališta registruju, tamo rešavaj stvari, a ne tako što ćeš ugrožavati prava svim građanima. Da ne govorim ovo što smo čuli utopljavanje zgrada i ukidanje prava građanima itd. Tek to nema nikakve veze jedno sa drugim. Dakle, da se vratimo samo ovaj član 1. zašto se predlagač opredelio na šest meseci, to nije rečeno u obrazloženju, nije slučajno rečeno 6 meseci. Postoji zaista jedan dokument koji su zajedno pisali Venecijanska komisija i ODIHR, koji se tiče Srbije, u kome je razmatrano ovo pitanje, i Venecijanska komisija, prvo da se to razumemo, ona uopšte ne ocenjuje da li je nešto ustavno ili nije, u odnosu na Srbiju. Ona utvrđuje da li je neki propis u skladu sa standardima, u suštini SE, pa onda to primenjuje i Evropska unija. Tamo stoji ne da to treba da se uradi, da se uvede ovih šest meseci nakon posle kojih imaš pravo da glasaš na novom prebivalištu. Njihova formulacija u tom dokumentu, može se razmotriti takva mera, dakle, može i ne mora, a ne usvojiti. Uopšte se nisu bavili pitanjem da li je to u našem pravnom sistemu ustavno ili nije, niti Venecijanska komisija može da se bavi tim pitanjima, šta više u tom dokumentu je vrlo upitna stručnost ljudi koji su to radili, jer oni polemišu sa našim određenjem da bi imao izborno pravo moraš biti posebno sposoban. Zbog lošeg prevoda oni su razvili čitavu filozofiju kako to treba menjati, a onda kada su obrazlagali u tom dokumentu kako to treba da glasi u stvari su sve govorili onako kako u Srbiji već jeste. Kada mi primenjujemo pravni institut poslovne sposobnosti, oni su ga preveli kao „working capacity“ to nema veze sa oni što je zapravo pravni institut koji mi primenjujemo. Dakle, upućujući na tih šest meseci oni su uputili na neki kodeks Venecijanske komisije koji se ne tiče Srbije nego generalno dobrih standarda u oblasti izbora i tamo su uslovili da maksimalno, eventualno to može biti šest meseci. Na pamet im nije pala retroaktivnost važenja tog propisa i na pamet im nije palo da to može biti dan duže od šest meseci. Tako da ovde građani treba da znaju, izrazito prozapadni deo opozicije koji ovo predlaže, oni bez problema prelaze preko onoga što je standard Venecijanske komisije na koju se inače redovno pozivaju. Dakle, ovde se predlaže u članu 2. nešto što je apsolutno suprotno našem Ustavu, a uzgred budi rečeno je suprotno i evropskim standardima i to dramatično, ne samo u dužini roka koji se predlaže, nego u retroaktivnosti koja ne dolazi u obzir ni po jednom standardu o kome je tu inače reč. Drugim rečima ovde se gomilom reči zatrpava veoma važna stvar, a to je da se iz političkih razloga poseže za ugrožavanjem ljudskih prava. To je za Mi - glas iz naroda nedopustivo. Razumemo da postoje problemi, ali se oni ne mogu rešavati generalnom odredbom koja pogađa kategorije naših građana, ugrožavanjem odnosno oduzimanjem njihovih Ustavom zajamčenih ljudskih prava. U tome što je vladajuća grupacija prihvatila da podrži ovaj zakon, mi vidimo odgovornost vladajuće grupacije. Ne može se politika do te mere i politički rezoni stavljati izvan temeljnih principa i temeljnih vrednosti, jer to razlikuje politiku koja je državotvorna od politike koja vodi računa o parcijalnom interesu. Budući da Mi - glas iz naroda nastupa kao državotvorna grupacija, mi ćemo glasati protiv ovog zakona. Hvala. 

ANA BRNABIĆ: Hvala vam. Samo želim da vas obavestim da ćemo saglasno članu 27. i članu 87. stav 2. i 3. Poslovnika, da ćemo danas raditi i posle 18.00 časova, zbog potrebe da se Narodna skupština što pre izjasni, odnosno, donese akte iz dnevnog reda ove sednice. Reč ima narodni poslanik Branimir Jovanović. Izvolite. 

BRANIMIR JOVANOVIĆ: Zahvaljujem, predsednice. Koleginice i kolege, predsednici Socijaldemokratske partije Srbije učestvuju od početka ovog dijaloga i na kolegijumima koje organizuje predsednica Skupštine i u Radnoj grupi koja se bavi izmenama i dopunama zakona, a koja se tiču izbornog sistema. Mi ćemo glasati za izmene i dopune Zakona o jedinstvenom biračkom spisku iz razloga zato što je takav dogovor postignut. Smatramo da je veoma važno da poštujemo ovakvu vrstu dogovora, pre svega zbog međusobnog poštovanja, zbog učvršćivanja međusobnog poverenja, ali i da bi građani videli i vratili poverenje u izborni sistem. Očigledno je da postoji dobra volja stranaka koje su na vlasti, da postoji volja predstavnika opozicije da se razgovara otvoreno o svim pitanjima na tim sastancima i to je jedan prvi korak koji činimo da unapredimo naš izborni sistem. Interes svih je, i stranaka vlasti i opozicije da ne bude primedbi na izborne rezultate. Mi smo svedoci da od obnavljanja višestranačkog sistema u Srbiji od devedesetih godina, gotovo da nije bilo izbora koji su završeni, a da jedna strana nije bila nezadovoljna, da se stvarala, takva atmosfera da su izbori pokradeni, uvek je poraženi insinuirao da postoje određene nepravilnosti, čak je u nekim situacijama optuživan RIK da je direktno prekrajao rezultate izbora, što je u praksi nemoguće pod ovim uslovima. Smatramo da je veoma važno da nastavimo razgovore, da ne postoji više sumnje u regularnost izbornog procesa i ono što je najvažnije, to je da vratimo poverenje građana u izborni sistem, da vratimo poverenje svih političkih učesnika u izborni proces. Znamo i da posle usvajanja ovog zakona prestoji ogroman posao koji je ispred Ministarstva državne uprave i lokalne samouprave. Zato se nadamo da ćemo biti veoma efikasni, da ćemo moći možda već i danas da izglasamo izmene zakona, tako da će Socijaldemokratska partija Srbije se truditi da se ponaša u skladu sa tim principima, da budemo efikasni, i glasaćemo za predložene izmene i dopune Zakona. Hvala. 

ANA BRNABIĆ: Zahvaljujem. Reč ima narodni poslanik Tijana Perić Diligenski. 

TIJANA PERIĆ DILIGENSKI: Zahvaljujem, predsedavajuća. Uvaženi narodni tribuni, građani Republike Srbije, današnja dnevna sednica i dnevni red koji je trenutno aktuelan su samo dokaz da u Republici Srbiji već dvanaest godina mi živimo apsolutno odsustvo vladavine prava koja bi prema slovo Ustava trebalo da se zasniva na principu podele vlasti, na povinovanju vlasti Ustavu i zakonima, na vladavini zakona, a ne na vladavini ljudi i pre svega na nezavisnoj sudskoj vlasti. Vladavina prava, između ostalog, dame i gospodo, podrazumeva i pravnu sigurnost, a da li je pravna sigurnost kada je krajnji rok za predaju izbornih lista 12. maj, a mi 10. maja razmatramo o izmenama i dopunama Zakona o jedinstvenom biračkom spisku koje bi trebalo da bude ključna ODIHR-ova preporuka. Ovde nema nikakve reči o reviziji, odnosno čišćenju biračkog spiska. Rešenje koje je ponuđeno, moram da kažem da je trica i kučina, da je apsolutna šminka, da je botoks, da nije suštinske, da nije supstitivne prirode, a ono što nama treba jeste iznalaženje seruma protiv zmije otrovnice. Ovaj zakon obiluje nekonzistentnostima, kao što je rekao gospodin Pavlović, pre svega, reč je o neustavnim odredbama, ima zabrane retroaktivnosti, što u pravu svakako nije preporučljiva kategorija, ima i dejstva profuturo, odnosno za ubuduće i ovo kada se spoji, zaista pravi jedan pravni paradoks koji je vrlo teško da se raščivija, pre svega i za nas pravnike, a kamoli za obične građane koji faktički ne znaju da li će imati pravo prebivališta ili neće, koje je poslednje relevantno prebivalište. Smatram da linearno brisanje prebivališta, odnosno, građana iz biračkog spiska je nedopustivo zato što su neka lica u proteklih jedanaest meseci, krajnje zakonito stekla svoje biračko pravo i krajnje zakonito su stekla i upis u to biračko pravo. Šta ćemo da radimo sa onim licima koja su postala punoletna? Dakle, ima mnogo stvari koje je trebalo na jedan srećniji način definisati. Ono što je Ahilova peta navedenog zakona, po mom dubokom uverenju, jeste odsustvo nadzornih i kontrolnih ovlašćenja, dakle nema reči o nekom telu ili organu koje bi vršilo nadzor nad biračkim spiskom. Smatram da je to trebalo staviti u mandat, pre svega Republičkoj izbornoj komisiji koja je najkompetentnija za to, odnosno, uvesti odredbu gde svaki član Republičke izborne komisije ima pravo nesmetanog uvida u birački spisak i da bude savestan, dakle da sa pažnjom dobrog domaćina i u dobroj veri čuva tajnost svih podataka koji se nalaze u biračkom spisku. Međutim, i ovo je propušteno da se učini, na moju veliku žalost. Tokom pregovora opozicije i vlasti otvorio se niz dodatnih pitanja koja su mogla da budu ključna za poboljšanje izbornih uslova za predstojeće izbore. Tu, pre svega, mislim na odsustvo dobre volje da se usvoje izmene i dopune Zakona o Ustavnom sudu, što je takođe ODIHR-ova preporuka kojom je predviđeno da se odredi rok u kome bi Ustavni sud odlučio o izbornom sporu, odnosno o rokovima u kojima bi morao da odluči o poništenju izbora. Podsetiću građane Republike Srbije, a i sve narodne poslanike da je opozicija podnela zahtev Ustavnom sudu za poništenje decembarskih izbora i to lokalnih izbora, pokrajinskih izbora i parlamentarnih izbora i da je Ustavni sud sve vreme poput tužilaštva u Srbiji krajnje hiberniran. Dakle, Ustavni sud, koji više i ne ekspeduje svoje odluke, koji već godinama funkcioniše u krnjem sazivu, čije sudije se ne biraju i više se ne imenuju, propušta da odluči o nečemu zato što po zakonu nema rok u kome bi trebalo da donese odluku. Bojim se da ne usvajanjem ove odredbe možemo da dođemo ponovo na predstojećim izborima u takvu situaciju da će se sigurno desiti neke izborne malverzacije i da neće postojati pravi mehanizam da Ustavni sud odluči o zahtevu za poništenje izbora. Ono što je takođe rak rana izbornih uslova, odnosi se na koruptivne aspekte samog izbornog procesa. Tu, pre svega, mislim da je bilo neophodno da se usvoje izmene i dopune Zakona o Agenciji za sprečavanje korupcije i da se implementiraju ODIHR-ove preporuke pod rednim brojem 16. i 17. Preporuka broj 16. direktno tangira ono što se zove funkcionerska kampanja. To znači da javni funkcioneri ne bi smelo da koriste javne resurse u toku izborne kampanje. Dakle, ne bi trebalo da mešaju javni interes i stranački interes, već da to rade u slobodno vreme. Ova preporuka je na neki način podrazumevala da Agencija za sprečavanje korupcije opominje javne funkcionere koji se nalaze u izbornoj kampanji da promptno na svom sajtu objavljuje ta rešenja, odnosno opomene, što je Agencija za sprečavanje korupcije propustila da učini tokom decembarskih izbora. Građani su Agenciji slali na stotine prigovora. Agencija je na jedan vrlo simboličan način samo upozorila Gorana Vesića i Aleksandra Martinovića, ali ne i onoga koji je glavni u ovoj državi, čije ime se i ne pominje i koji je zaštićen kao beloglavi sup. Dakle, i to smo propustili da učinimo. Što se tiče Preporuke pod rednim brojem 17, koja takođe nije implementirana, a koja bi, po mom sudu, i te kako uticala na poboljšanje izbornih uslova, se odnosi na ulogu Agencije za sprečavanje korupcije da proaktivno sankcioniše i da razmatra trošenje neovlašćenih subjekata tokom izborne kampanje. Podsetiću vas na kol centar SNS-a, koji se ni u jednom izveštaju koji SNS podnosi Agenciji za sprečavanje korupcije nije našao, a to je bila fabrika za kupoprodaju glasova. Podsetiću vas, gospodo narodni poslanici, kupovina i prodaja glasova, kao i lažno sačinjavanje biračkih spiskova predstavlja krivično delo koje je zaprećeno zatvorskom kaznom u trajanju od tri meseca do pet godina. Što se tiče stranke Srbija centar, ona smatra da je neophodno dublje promišljanje promena izbornog zakonodavstva i izbornih uslova. Nas ne zanima, kao što rekoh, ni botoks, ni šminka, mi želimo da predočimo i narodnim poslanicima i građanima Republike Srbije suštinski i dubinske promene izbornog zakonodavstva. Dakle, da se sedne za pregovarački sto i da se vidi da li je proporcionalni izborni sistem ono što odgovara Republici Srbiji koja je podeljena na jednu izbornu jedinicu i u kojoj se bira 250 nas. Da li je vama normalno, da li je moguće, da li smatrate da je celishodno da svi građani Republike Srbije mogu da kontrolišu naš životni stil, da znaju sa kojim sredstvima smo mi ušli u političke vode, kako živimo, gde letujemo, koja kola vozimo, kako se oblačimo dok smo na državnim jaslama i iznad svega sa kakvim materijalnim sredstvima, nepokretnostima, kolima itd. mi izlazimo, tačnije vi izlazite iz političkog života? Naravno, i tu vam je Agencija za sprečavanje korupcije veliki saučesnik, budući da je vrlo selektivna u primeni tih propisa i u vođenju računa o vašim imovinskim kartama. Otuda je izuzetno važno da se Republike Srbija podeli na što veći broj izbornih jedinica kako bi se jačala veza, odnosno spona između birača, dakle između izborne baze i izabranih predstavnika, odnosno nas političara i kako bi birači mogli da sankcionišu naše ponašanje. Uz to, predlažemo i uvođenje tzv. preferencijalnih glasova. Dakle, da izborne liste budu otvorenije za građane, a zatvorenije za partijsku vrhušku i da građani imaju mogućnost da na izbornom listiću zaokruže one birače, odnosno one predstavnike za koje smatraju da su najčestitiji, da su najkompetentniji i oni predstavnici, odnosno kandidati koji osvoje najveći broj takvih glasova, da imaju prednost u dodeljivanju poslaničkih mandata. Ovo za vas su verovatno španska sela u okolini Sevilje, ali smatram da je izuzetno važno da se o ovome dubinski razmotri. Kao što rekoh, nama je potreban serum protiv zmije otrovnice, a ne samo rešenje koje će biti kratkotrajno i koje ima placebo efekat. Kada smo već kod korupcije, vidim da mi sve vreme dobacujete, pa vama, dame i gospodo, su već 12 godina usta puna borbe protiv korupcije. Na krilima lažne tzv. antikorupcije vi ste i osvojili vlast. Od tih 12 godina, punih šest godina niste u stanju da normirate najznačajniji nacionalni antikorupcijski propis. Dakle, Republici Srbiji nedostaje već šest godina nacionalna strategija za borbu protiv korupcije… 

ANA BRNABIĆ: Poštovana narodna poslanice, to je izuzetno relevantna tema, ali nije po dnevnom redu. Vratite se negde blisko u oblast dnevnog reda. Hvala. 

TIJANA PERIĆ DILIGENSKI: Ne, vrlo sam in medias res. Važna je tema jer je povezana, jer govorimo o koruptivnim aspektima izbornog zakonodavstva. Dakle, možete da pratite. Vrlo je sve povezano. Zahvaljujem na sugestiji. Dakle, za to vreme na jedan vrlo simboličan način pokazujete borbu protiv korupcije tako što hapsite mangupe u vlastitim redovima i zaista je trivijalno da žrtveni jarac bude palilulski neimar gospodin Jovičić ili pak načelnik novosadske policije Malešić. Dakle, vi želite da podvučete kakav-takav učinak pravne države, a imali ste, gospodo, istorijsku šansu. Niste svesni kakvu ste istorijsku šansu imali da modernizujete Srbiju. Dakle, 2016. godine ste otvorili pregovaračko poglavlje za akcioni plan 23. To je suštinska stvar. Kakva je vaša borba protiv korupcije danas? Takva je da ste ostvarili u proteklih deset godina najgori rezultat od kada Srbija učestvuje u istraživanjima indeksa percepcije korupcije. Prema nalazima „Fridom hausa“ takođe smo pali i ostvarili najgori rezultat u protekloj deceniji, da smo od jedne tzv. polukonsolidovane demokratije mi danas dospeli do nečega što se zove autoritarni režim, a polukonsolidovana demokratija podrazumeva jedan proceduralni demokratski minimum, podrazumeva slobodne i neposredne izbore, izbore koji su fer, iznad svega izbore koji nisu fingirani, izbore koji se zasnivaju na slobodnoj volji građana, a ne na ucenama, na strahu od odmazde egzekutive. Najzad, ono što je za mene krajnje poražavajuće jeste rezultat globalnog indeksa organizovanog kriminala, gde smo, nažalost, u samom pročelju Evrope. Dakle, treći smo u Evropi po stopi organizovanog kriminala, a za to vreme vladavinu prava vi stavljate u pogon prema studentima koji ustaju protiv izborne krađe u Srbiji, koje onemogućavate da polažu ispite, a za to vreme na vašim ulicama šetaju se slobodno kriminalci koji nemaju policijski dosije, koji nemaju ni kazne za saobraćajne prekršaje, pa čak i teška saobraćajna krivična dela… 

ANA BRNABIĆ: Još jednom, samo negde blisko dnevnom redu. 

TIJANA PERIĆ DILIGENSKI: Vrlo je blisko. Ovo je sve vrlo blisko, jer je tema… 

ANA BRNABIĆ: Doći ćemo do globalnog zagrevanja i reći ćete da ima veze sa dnevnim redom, tako da samo malo… Zaista ne želim da vam dajem opomenu. Molim vas, samo se malo približite dnevnom redu. Izvolite. 

TIJANA PERIĆ DILIGENSKI: Opomene nema, sve je povezano sa dnevnim redom, ko ume da izvede logički silogizam. Dakle, vrlo je povezano sa dnevnim redom. U vašim zatvorima u proteklo vreme ljudi umiru od posledica prebijanja. Vaše čedo, EKSPO 2027. je Eldorado za korupciju zato što se stavlja van snage ključni zakon, Zakon o javnim nabavkama. Gospodo, da li je to vladavina prava? Ja mislim da to nije vladavina prava, to se zove bezakonje i to je posledica apsolutne vlasti. Lord Ekton je rekao u jednom trenutku - svaka vlast kvari a apsolutna vlast kvari apsolutno, ono što je takođe važno, pored smanjenja korupcije. Dala sam vam suštinske predloge za izmenom izbornog zakonodavstva koje bi dovele do poboljšanja izbornih uslova i vrlo je sve to logički uvezano. Naposletku bih se na ODIHR-ovu preporuku pod rednim brojem 5, koja se odnosi na funkcionersku kampanju i koja je vaša rak-rana. Vama je rečeno, što je poražavajuće i ponižavajuće, da ste niko i ništa bez šefa države. Vi ne možete ništa da osvojite na vaše ime i prezime. U vašoj stambenoj zajednici vi ne biste bili ni upravnici, a kamoli da biste mogli da budete.

ANA BRNABIĆ: Ne čujemo vas. Ovo vam je treće upozorenje. Član 106. Poslovnika o radu - govornik može da govori samo o tački dnevnog reda o kojoj se vodi pretres. Najšire gledano, možete da pričate o jedinstvenom biračkom spisku. Možete da lažete građane o krađi izbora. Sve dopuštam. Ali, vi pričate o stvarima koje nikakve veze nemaju sa tačkom dnevnog reda, iz kog razloga vam izričem opomenu u skladu sa članom 109: "Opomena se izriče narodnom poslaniku koji i pored upozorenja predsednika Narodne skupštine govori o pitanju koje nije na dnevnom redu". Ja vas sada molim, prijavite se ponovo, daću vam reč a vi nastavite da govorite u skladu sa tačkom dnevnog reda, ili makar negde okvirno. Biću tolerantna, ali baš da pričate o čemu god želite, neće moći u ovoj Skupštini. Izvolite. 

TIJANA PERIĆ DILIGENSKI: Zahvaljujem. Očigledno ste zamerili paralelu između vas i gospođe Milunke Savić, pa ste sad vrlo pristrasni i krajnje neprincipijelni, jer je u ovom domu toliko stvari pričano van dnevnog reda, a ja sam svaku svoju temu i te kako dovela u vezu sa ODIHR-ovim preporukama i bilo je moguće da se pronađe spojnica. Ali, završiću sa funkcionerskom kampanjom, jer to vidim da vam je rak-rana, što je odlično, možete da mi izreknete i 10 preporuka, ali sam kao stršljen u potpunosti ušla, in medias res, u osinjak, što je meni pohvala. Dakle, glavni problem je funkcionerska kampanja, Preporuka 5 ODIHR-a. Jel ima još neko da nešto doda, da suflira, da se zabavljamo, nije loše? Na decembarskim izborima Aleksandar Vučić, koji je šef države i koji bi trebalo da predstavlja jedinstvo svih građana u Republici Srbiji se na ovaj način svrstava na stranu svoje političke partije. Nije problem da neko simpatiše jednu političku partiju i da bude njen član, pa makar to bio i šef države. On ima pravo da vodi računa o svom čedu i da bude na njega ponosan. Međutim, problem je kada se stranački, užegrupni i sitnosopstvenički partijski interes stavlja iznad javnog interesa. To se, gospodo, zove sukob interesa. To je zajamčeno ne samo Ustavom Republike Srbije, već i Zakonom o sprečavanju korupcije. Na prošlim izborima gospodin Vučić je bio nosilac 63 izborne liste, a na ovim izborima 83. Prema podacima RIK od 7. maja ove godine, dakle, od pre nekoliko dana, 67 prigovora je zbog toga upućeno. Međutim, svih 67 su odbijeni ili odbačeni sa potpuno različitom argumentacijom. Zahvaljujem. 

ANA BRNABIĆ: Hvala vam mnogo. Zaista fascinantno. Zapamtila sam da ste kao stršljen koji je ušao u osinjak. Reč ima Risto Kostov. Izvolite. 

RISTO KOSTOV: Poštovana predsednice, gospođo Brnabić, dame i gospodo narodni poslanici, uvaženi građani Republike Srbije, dogovor koji smo prethodnih dana postigli predstavlja nesumnjivo demokratski iskorak u političkom životu Srbije. Postigli smo ga zahvaljujući ustupku opoziciji, svesni da ćemo nekim građanima Republike Srbije, koji su iz nekih drugih, ličnih, životnih razloga, a ne da bi uticali na rezultat izbora, promenili prebivalište u poslednjih 11 meseci, otežati ali ne i onemogućiti put do birališta. Dogovarajući se o unapređenju izbornog procesa, pored ovoga dogovora, postigli smo još jedan veoma značajan kvalitet, a to je da smo unapredili kulturu političkog dijaloga. Sa tom konstatacijom saglasili su se i predstavnici CESID-a, CRTE i "Transparentnosti Srbije". Iako je bilo različitih, pa čak i suprotnih, neki bi rekli dijametralno suprotnih stanovišta, razgovarali smo u mirnoj, neostrašćenoj atmosferi, uz obostrano uvažavanje, bez vređanja, netrpeljivosti i govora mržnje, čemu je posebno doprinela predsedavajuća tim sednicama, gospođa Ana Brnabić. Konstruktivna i demokratska atmosfera vlada i na sastancima Radne grupe za unapređenje izbornog procesa. Molim vas, ne dobacujte, ubaciću vas u jednu veliku fus notu kasnije! Dakle, konstruktivna i demokratska atmosfera vlada i na sastancima Radne grupe za unapređenje izbornog procesa, u kojima učestvuju i predstavnici nevladinih organizacija, a kojima predsedava gospodin Nemanja Nenadić iz "Transparentnosti Srbija". O neophodnosti da konstruktivno polemišemo i tako stalno unapređujemo politički dijalog više puta je u svojim intervjuima govorio i predsednik poslaničke grupe PUPS-a - Solidarnost i pravda, gospodin Stefan Krkobabić, navodeći ocenu i stav čuvenog sociologa kulture i mog omiljenog profesora Ratka Božovića, nažalost nedavno preminulog, da imamo kanonadu paralelnih monologa umesto neophodnog konstruktivnog političkog dijaloga. Taj dijalog se, gospodo, upravo dogodio prethodnih dana, kada smo razgovarali kako da unapredimo izborni proces i dalje razgovaramo. Dijalog koji vodi ka zakonskim rešenjima koji će omogućiti da građani Srbije bolje žive neophodan je i na sednicama ove Skupštine Srbije koje treba da budu hram i model kulture primerenog političkog dijaloga i svakog drugog dijaloga u javnom životu. Taj dijalog može, naravno, da ima i dramski i zaplet i rasplet i nešto povišeni ton, ali uvek uz određeni stepen tolerancije i nužno poštovanje ličnosti sagovornika. Kolega koji trenutno nije tu pored moje leve strane, gospodin dr Bačevac, često citira velikane misli, Cicerona itd, a ja ću citirati danas, vrlo kratko, jednog savremenika - Srbija će biti prva evropska zemlja s kojom će Kina graditi zajedničku budućnost, Si Điping. Živela Srbija! Hvala. 

ANA BRNABIĆ: Hvala. Reč ima Predrag Marsenić. Izvolite. 

PREDRAG MARSENIĆ: Hvala. Dame i gospodo narodni poslanici, gospođo Brnabić, postoji jedna izreka u našem narodu - kasno Marko na Kosovo stiže. Ona otprilike dobro objašnjava ovu situaciju u kojoj smo se našli. Ja se ne sećam da je ikada u jednoj pravoj demokratiji se dešavalo nešto slično, tačnije da se o izbornim uslovima, o biračkom spisku razgovaralo u trenutku kad su izbori raspisani, u trenutku kad kampanja uveliko traje, u trenutku kad su predate skoro sve liste. Kod nas je to nekako postao običaj i slučaj. Upravo zbog toga ovi izbori, pre svega, u Beogradu, za nas i nisu izbori i na njih nećemo izaći. U ovom zakonu od nas se traži da imamo poverenje u vas da ćete ovaj zakon sprovesti. Meni je tu posebno interesantno, pa postojali su i neki drugi zakoni. Dakle, postojao je Zakon o prebivalištu pa smo videli da se on nije baš toliko poštovao. Vi kažete da su to laži, pa te laži smo čuli od vaših ljudi. Mi smo čuli od predsednika jedne opštine da je morao da uđe u SNS da ne bi izgubio opštinu zato što bi mu doveli jedan određen broj ljudi iz drugih opština da glasaju protiv njega, a za SNS. Sličan slučaj smo čuli u Surdulici, takođe je vaš član pričao o tome. Danas o ovome ne bismo pričali da se nije desio 17. decembar i da se nije desila Arena. Arena se desila, na vašu žalost, a da se nije desila vi biste imali 56 odbornika u Skupštini grada i danas ne bismo govorili ni o izborima, niti o bilo čemu drugom. Interesantno je da pred svake izbore nekoliko dana, nakon ili oko zaključenja biračkog spiska, izađe vaš predsednik Aleksandar Vučić, predsednik Srbije i kaže – oni su vodili, ali mi smo preokrenuli. Kako ste to preokrenuli baš kad se zaključi taj birački spisak? Upravo zbog toga sve ovo mene podseća na jednu izjavu Emira Kusturice. Kada su ga pitali šta misli o nekoj osobi, on je rekao - šta da vam kažem o tom čoveku, on vam ukrade novčanik, a onda vas pozove na večeru i plati parama iz vašeg novčanika. Nekako ovaj zakon i ovo što sada radite mene podseća na čitavu tu situaciju. Jednostavno, nemam poverenje da ćete vi do kraja, zaista pošteno raditi na ovom zakonu zato što do sada niste pokazali kroz ovu istoriju vašeg ponašanja. Kada pričamo o izborima, naravno, idemo o biračkom spisku, ovo nije sređivanje biračkog spiska. U ovom zakonu, ponavljam, ne postoji kontrolni mehanizam na koji vi možete da utičete da li je neko zaista u poslednjih 11 meseci bio prijavljen, ili nije. Mi ne znamo da li ćete vi možda antidatirati te prijave ili ćete uraditi nešto slično. Kada pogledamo birački spisak i broj ljudi, jasno je da u Srbiji ima 1.200.000 ljudi više na biračkom spisku, nego što realno može da glasa. Ako uporedite sa brojem od 3.820.000 koji su izašli na ove izbore sa pet miliona i 300 i nešto malo više, a koji su punoletni u ovoj državi po popisu, vi imate činjenicu, i to je činjenica, da je 72% ljudi izašlo na ove izbore. Da li stvarno verujte da u Srbiji izlazi 72% ljudi na ove izbore? Teško, jako teško. U Beogradu imate 230.000 ljudi više na biračkom spisku, nego što realno može da glasa. To su problemi sa biračkim spiskom. Mi to ovim zakonom nismo rešili. Mediji. Od početka godine do danas, evo danas je 10. maj, Aleksandar Vučić se pojavio na medijima sa nacionalnom frekvencijom 93 puta. Verujem da je vama malo. Od toga u aprilu mesecu, od 30 dana aprila, 23 puta. Za isto to vreme niko od opozicije, od parlamentarne opozicije, nije mogao da gostuje na televizijama na one četiri televizije poznate sa nacionalnom frekvencijom. Da li su to slobodni i fer i pošteni izbori? Ne bih rekao. Izborne liste. Mi i danas imamo fiktivne izborne liste. Dakle, potpuno je neverovatno da u Beogradu imate četiri liste koje su navodno skupile potpise. Vrlo sličnu situaciju smo imali 17. decembra, pa je dokazano da su neki potpisi falsifikovani. Neki ljudi su svedočili da oni nisu dali svoj potpis za podršku toj listi. Da li je neko za to odgovarao? Nije. Mi smo ovde imali, među vama u vašim redovima postoje poslanici koji su kršili izborni zakon. Godine 2017. godine slikajući se sa imenom i prezimenom jednog zaokruženog kandidata na izbornom mestu. To je kršenje izbornog zakona. Da li je neko odgovarao za to? Nije. I dalje postoji kupovina glasova, kapilarni glasovi, i dalje postoje pritisci u javnim preduzećima, a to smo mogli da vidimo i pre neki dan, da se dođe na skupove SNS, da se glasa za SNS. To nisu slobodni i demokratski izbori. Na kraju, kontrolori kad govorimo o izborima. Dakle, i dalje je 2.000 nadoknada za kontrolore. Vi sami, to ste mi pričali, imate problem da nađete ljude koji će zaista biti kontrolori. Ta kontrola je sve manje kvalitetna, ljudi ostaju duboko u noć zato što ne mogu da se izvuku i da isprate te izbore do kraja i da saberu ono sve što je glasano i način na koji je glasano. To je veoma loše i to je pogrešno. Nekako nemam poverenje u vas da ćete tako nešto ispraviti. Rečeno je da se ovim zakonom smanjuje mogućnost dovođenja tih fiktivnih ili fantomskih glasača. Ni to nije tačno, jer ponavljam, nema kontrolnog mehanizma. Postoji mogućnost uvida i vi uđete i vidite da li je neko prijavljen ili nije prijavljen, ali vi ne znate da li je on bio prijavljen ranije, kad je zaista ubačen u taj birački spisak, i da li je možda antidatirano to njegovo ubacivanje. Znate, u svemu ovome, nažalost, učestvovali su određeni delovi policije, određeni delovi nekih ministarstava. Opet niko nije odgovarao. Ono što smo mi tražili, vrlo jasno je, revizija biračkog spiska sa mogućnosti kontrole od 2018. godine do danas, pa da vidimo šta se zaista dešavalo, da vidimo da li je… Pazite, možda u nekom imaginarnom svetu, u toj fikciji koju ste stvorili niste dovodili te birače. Nažalost, mi imamo dokaze da jeste, sami ste priznali da jeste, ali dajte nam mogućnost da vidimo. Ako stvarno niste, što nam ne dozvoljavate da vidimo. U tom cilju, u cilju činjenica da smatram da niste kredibilan partner i da bez kontrolnog elementa ovaj zakon ne može da se prihvati, ja ću izneti sledeće činjenice, činjenice koje otprilike, kada odete u banku, pa postoji nešto što se zove kreditna istorija, a to je način da banka proveri da li može da ima poverenje u vas ili ne može. Ovo što ću sada pročitati je vaša kreditna istorija. To je spisak određenih neistinitih činjenica, da ne kažem laži, koje ste izneli, neki od vas, u proteklom periodu. Avgust 2019. godine Doljevac. Neko je obećao da će ta dva minuta snimka, da će zamoliti nadležne državne organe da pokažu ta dva minuta snimka i da vidite sa kakvim su se lažima služili svih prethodnih meseci. Ja i dalje nisam video ta dva minuta. Dakle, to je bila laž. Rečeno je da se ne gostuje, jedan čovek je rekao da često ne gostuje po televizijama, nego eto koristi ovu priliku koju ima u tom trenutku. Ja sam rekao – 93 puta je bio od samog početka godine. Na televiziji je bio, u pet meseci, tri meseca. Za Rio Tinto je rečeno da bi trebao narod da odluči. Rekli ste da nikakve suštinske odluke i strateške nećete donositi bez toga da se pita narod. Jel neko pitao narod? Pa nije. Godine 2015, 2016, 2017. – sigurno se neću kandidovati za predsednika, narod me je izabrao da vodim Vladu, ne pada mi na pamet da budem predsednik. Šta bi? Izabran čovek za predsednika. Jul 2022. godine, niko kao srpski predsednik u mandatu svog predsednika nije bio u Jasenovcu. Ja videh gospodina Tadića 2010. godine. Ponavljam, sve ovo pričam da bih diskreditovao vas kao partnera kome može da se veruje u sprovođenje ovog zakona. Dakle, nemojte da mislite da odstupam od teme, ovo je sve vrlo jasno u temi. Govorilo se o povratku naših 1.000 vojnika na Kosovo i Metohiju, kao da to nikada pre niko nije tražio. Godine 2003. to je tražio Zoran Đinđić. Savamala. Rečeno je da niko nije rušio u fantomkama, pa je rečeno da će se za sedam do 10 dana znati istina o Savamali. Ja i dalje ne znam istinu o Savamali. Rečeno je da će ubice Jelene Marjanović biti uhapšen za 48 sati. Ja i dalje ne znam ko je ubica. 

ANA BRNABIĆ: Hajde ovako. Stigosmo do Jelene Marjanović. Do Jelene Marjanović smo stigli. 

PREDRAG MARSENIĆ: Pustite me da objasnim šta hoću da postignem.

ANA BRNABIĆ: Možete da objašnjavate do sutra, ali držite se dnevnog reda i opet puštam da pričate sve, o svemu i svačemu, ali stigli ste i do Jelene Marjanović. Nema veze što ste slagali da je Boris Tadić ikada tražio ili bio u Jasenovcu. Nije. Bio je čak u Donjoj Gradini. Naučite jednom razliku između Donje Gradine i Jasenovca. Sramota je da ne znate. Da vam kažem, stigli ste u vašem izlaganju do estradne pevačice koja je ubijena i kažete mi da se držite dnevnog reda. Vratiću vam reč, ali molim vas da se držite dnevnog reda ili bilo gde u sklopu 10 kilometara, tamo, vamo, levo, desno, od dnevnog reda. Izvolite. 

PREDRAG MARSENIĆ: Pitanje ovog zakona je pitanje poverenja u vaše ponašanje, u ono što ste radili u proteklom periodu, u ono što ste pričali u proteklom periodu. Ove činjenice koje ja iznosim, ma sve su činjenice i to je sistem logora Jasenovac i Donja Gradina. Jeste, to je sistem logora Jasenovac i tu je 2010. godina na 65. godišnjicu probijanja zatvorenika, pošto ova, ona država Jugoslavija nije radila ono što je trebalo da radi, nije oslobađala logor Jasenovac, ali to je sad nebitno. Ono što je važno je poverenje. Mi ne možemo imati poverenje da ćete vi ovaj zakon sprovoditi bez kontrolnog elementa. On ne postoji u zakonu. Ja hoću da pokažem na ovim primerima da ne postoji poverenje opozicije, vrlo jasno i nedvosmisleno, ne postoji poverenje opozicije zato što ste toliko puta do sada slagali nas da mi jednostavno nemamo mogućnost da podržimo ovakvu vrstu zakona bez kontrolnog elementa. Šta je problem? Ja ne vidim šta je problem. Šta je problem? 

MILENKO JOVANOV: Što nama govoriš?

PREDRAG MARSENIĆ: A što vi vičete? Pa, vi ćete glasati za ovaj zakon, vi ste se dogovorili da… 

ANA BRNABIĆ: Hajde, samo polako. 

PREDRAG MARSENIĆ: Ako mogu samo da nastavim? 

ANA BRNABIĆ: Evo, nastavićete. Samo da vas podsetim, izgleda da ste vi zaboravili, nije ova poslanička grupa, niti bilo ko iz vladajuće koalicije ili većina u ovoj Skupštini predlagač ovog zakona. Ne treba vi da ubeđujete da nemate poverenje u njih, ubeđujete da nemate poverenje predlagača zakona. 

PREDRAG MARSENIĆ: To, naravno, što ste rekli nije sasvim tačno. Dakle, to je bio plod vašeg dogovora, da li je tako? Vi ste se nešto dogovorili i vi ovde predstavljate državu, vi ste većina u ovoj državi. Vi treba da sprovodite ovaj zakon. Kako ste sprovodili Zakon o prebivalištu? Da li ste ga sprovodili na način koji jeste zakonit, koji je ustavan? Pa, niste. Logično je da ja imam sumnje, sumnje i želimo da ispravimo ovaj zakon. Mi nemamo poverenja u to, kakav je izborni i kakav će biti ovaj izborni proces? Nemamo poverenje. U vas, u vas nemamo poverenja. Kako možemo da imamo poverenja, prevarili ste nas svaki put? Svaki put, ali apsolutno svaki put i svaki put ste našli način da ponovo prevarite. Ono što se desilo u decembru, 17. decembra 2023. godine to je verovatno nezapamćeno u istoriji ove zemlje, da ste toliko brutalno dovodili ljude iz ostalih krajeva da ne biste izgubili u Beogradu i sad nam donosite ovaj zakon bez kontrolnog elementa. Zaista smešno. Neću više, zaista nema razloga da na ovakav način pričamo, niste mi dozvolili da završim svoje izlaganje do kraja. Ne, ne hvala, ne treba. Ne treba, hvala vam. Nakon svega ovoga i nakon vašeg oblačenja te „jagnjeće kože“ preko onoga što vaš karakter zaista jeste, a to ste pokazali mnogo puta pre nama, jasno je da su ovi izbori u Beogradu farsa i jasno je kako će oni opet završiti. Hvala vam. 

ANA BRNABIĆ: Hvala vam. 

DUŠAN RADOSAVLJEVIĆ: Poslovnik.

ANA BRNABIĆ: Po Poslovniku? Izvolite, javite se za reč samo. 

DUŠAN RADOSAVLJEVIĆ: Poštovana, osnovno, dabome, bez kralja ne valja sigurno. Osnovno načelo skupštinsko parlamentarnog rada… 

ANA BRNABIĆ: Koji član Poslovnika? 

DUŠAN RADOSAVLJEVIĆ: Član 107, narušavanje ugleda Doma. Osnovna premisa je da predsedavajući vodi račun, red u Skupštini, a nikako da ovakvim ponašanjem omalovažava govornika i da ga stavlja u ulogu nekog deteta. Kolega je jedan divan, vaspitan čovek, a vi treba da naučite jedno pravilo, ja ću vam reći. Najbolji sudija na terenu je onaj koji se ne vidi i za ime Boga nemojte ulaziti u bespotrebne polemike, nemojte nikoga omalovažavati. Čovek je izneo određeno viđenje situacije, nema potrebe ni vi kolege da išta radite, da ovaj Dom liči na nešto. Ako svi želimo da liči na nešto, onda mora svako da pođe od sebe da da jedan doprinos koji se zove civilizacijski doprinos. Ona zemlja koja raspravlja o izbornim uslovima 2024. godine davno je raskrstila sa civilizacijom. Mi to moramo da prihvatimo, gospođo. Moramo. I nemoj, drage moje kolege, one birokratske iznose, ja sam čovek koji zna šta je esencijalna stvar politike. Mi živimo najstrašnije vreme gde je ovaj sistem razorio društvo, opozicija su narodni neprijatelji, e pa neće moći. Ponašajte se prema nama dostojanstveno, ja ću 100 puta i svi mi više dostojanstvenije. Da vam kažem nešto, mom kolegi do mene dobacivao je kolega. Nikad nisam ličan, ni prema kome neću biti ličan, kraljevski govorim i želim da ovaj Dom liči na nešto. Živela sigurno neka kraljevina Srbija, lepša, organizovanija, vaspitanija. U ime toga, ponašajte se u skladu sa time. 

ANA BRNABIĆ: Hajde u ime toga po članu 103. vam oduzimam vreme od poslaničke grupe. Hvala vam u ime toga. To smo završili. Možete gospodine narodni poslaniče da pročitate Poslovnik, zaista nije teško. Dakle, moj posao ovde je da se bavimo ovim i da se pridržavamo ovog Poslovnika, razumete? U tom Poslovniku, u članu 106. piše da narodni poslanik koji govori treba da se drži tačke dnevnog reda. Ja nisam videla gde je estradna pevačica koja je ubijena na našem dnevnom redu, a on je i do nje stigao. Tako da, zbog toga član 103. oduzimanje vremena. Izvolite, reč ima Ana Jakovljević. 

ANA JAKOVLJEVIĆ: Poštovane građanke i građani Republike Srbije, dame i gospodo narodni poslanici, „Čovek postaje slobodan svojom odlukom, otporom i nepristajanjem“, reči su velikog Meše Selimovića. Od kada je 17. decembra prošle godine na izborima održanim u Srbiji, na do sada nezapamćen način, prekrojena izborna volja građana, o čemu postoje brojni dokazi, kao i izveštaji domaćih i stranih posmatrača koje je vlast pozvala da prate izbore, opozicija je na osnovu poverenja koje joj je ukazalo preko milion građana Srbije odlučila da pruži otpor i da ne pristane na takvo prekrajanje volje. To nepristajanje smo prethodnih meseci vrlo jasno iskazali, boreći se brojnim demokratskim sredstvima, protestima na ulicama, borbom u okviru institucija Republike Srbije, pre svega u parlamentu, skretanjem pažnje međunarodnim partnerima Srbije sa kojima sarađuje i razgovara najpre vlast, a potom i ostali politički akteri u ovoj zemlji, na nedopustivo kršenje izbornih prava. Svesni političke krize koja je nastala nakon decembarskih izbora, imajući u vidu interese građana čiji smo narodni predstavnici, ušli smo u pregovore sa vlašću o izbornim uslovima. Ti pregovori su započeli 1. aprila ove godine i uprkos simboličnom datumu, za nas iz opozicije, oni su bili sve samo ne šala, već upravo suprotno. Jasno smo istakli tri zahteva, da se formira komisija od predstavnika vlasti, opozicije i civilnog sektora koja će imati izvršna ovlašćenja za kontinuirano unapređenje biračkog procesa, da Javni servis istinito, nepristrasno i profesionalno izveštava o aktivnostima svih učesnika izbornog procesa, da svi preostali lokalni izbori u opštinama i gradovima budu raspisani u isto vreme sa izborima za Skupštinu Grada Beograda. Započeti pregovori koji još uvek traju nisu bili ni malo laki. Tokom pregovora slušali smo kako su zloupotrebe koje su jasno dokumentovane zapravo izmišljene, a i da izmene u biračkim spiskovima nisu dokazane. Na naše predloge za unapređenje izbornog procesa, kao i uvida u birački spisak, dobijali smo komentare da su oni, citiram: „Zasnovani na strahu koji je metafizička kategorija i kojom parlament jedne zemlje ne može da se bavi.“ Juče popodne prilikom predaje opozicione izborne liste za Grad Beograd, desila se vrlo zanimljiva situacija pa bih volela da je stručnjaci za metafizičko objasne građanima Srbije. Naime, kandidatu Narodnog pokreta Srbije na listi za odbornika u Skupštini Grada Beograda, koji je već bio odbornik od 2018. godine i bio je kandidat za odbornika na izborima koji su održani u decembru, je juče nakon predaje liste „Biram Beograd“ rečeno da se ne nalazi u biračkom spisku, iako se u prethodnom periodu nije dogodila ni jedna činjenica kojom bi u skladu sa zakonom on bio izbrisan iz tog spiska. Moj advokatski mozak jasno vidi niz zloupotreba i krivičnih dela koja su učinjena ovim aktom za koje bi neko trebalo da odgovara i verovatno i bi da živimo u demokratskoj državi. Ali, umesto toga, upućeni smo na metafizičke analize date situacije, pa bi sada valjda da pravosudni sistem ove zemlje krene konačno da radi svoj posao i reši sve slučajeve ovog tipa, trebalo bi da se upustimo u metafizičku analizu jeli svet konačan ili beskonačan, jesu li su duša i telo isto ili različito, pa možda naš kolega iz Narodnog pokreta Srbije iako fizički ne postoji u biračkom spisku možda može dušom da bira i da bude biran u prostoru van fizičkog sveta. Nego da ostavimo na stranu svu komediju u koju je vlast pretvorila izborni proces u ovoj državi, građanima Srbije želimo jasno da poručimo da smo se uz zaprećenje izbornih procesa borili da bar malo unapredimo i da ćemo i nakon njega i nastaviti borbu za vladavinu prava u Srbiji. Tako smo usvojili i izmene zakona koji je omogućio da svi izbori za gradove i opštine u Republici Srbiji budu održani istog dana to je 2. jun 2024. godine. Formirana je Radna grupa koja je već počela da radi i koja će i nakon 2. juna 2024. godine nastaviti kontinuirano da radi na unapređenju izbornih procesa u Srbiji, a u ovom konkretnom slučaju će izuzetno dobiti nadležnost da vrši uvid u Jedinstveni birački spisak po precizno utvrđenim parametrima, kako i da prati promene koje se u njemu dešavaju i koje su se i do sada dešavale kako bismo sprečili ponavljanje scenarija iz decembra prošle godine. Danas su pred nama izmene i dopune Zakona o Jedinstvenom biračkom spisku čiji je Narodni pokret Srbije predlagač zajedno sa ostalim opozicionim kolegama koje izlaze na izbore. U skladu sa predloženim izmenama svi građani koji su prethodnih 11 meseci promenili prebivalište, tačnije od 3. jula 2023. godine do 2. juna 2024. godine, svoje biračko pravo će moći da ostvare na biračkim mestima prethodnog prebivališta. Praksa je da se biračko pravo dozvoli u određenoj lokalnoj samoupravi nakon nekog vremena od preseljenja i ranije je postojala kod nas, a i danas postoji u svetu. Takođe je važno ovom prilikom i napomenuti da građani neće moći da glasaju na osnovu boravišta već samo na osnovu prijavljenog prebivališta, jer će Uputstvo u sprovođenju Zakona o Jedinstvenom biračkom spisku, koje je donelo Ministarstvo za državnu upravu i lokalnu samoupravu, biti stavljeno van snage. Uvažene građanke i građani Republike Srbije, slobodni izbori su temelj svakog demokratskog društva. Ono što svi moramo iznova i iznova da se podsećamo je da je vlast smenjiva i da po Ustavu zagarantovanom pravu možete slobodno bez pritiska i ucene da birate svoje predstavnike dok god ne dobijete vlast koja će raditi u vašem interesu. Takva vlast mora da vam omogući da možete da živite od svog rada, a ne da čekate kada će vam neko tu i tamo samovoljno pred izbore udeliti neki novac, da možete da dobije adekvatnu zdravstvenu zaštitu, jer uskoro neće imati ko da nas leči, da naša deca dobiju obrazovanje koji će ih spremiti za život i da se osećaju sigurno u školama i vrtićima, da državne institucije rade nepristrasno i profesionalno svoj posao, a ne da se preko njih pojedinci bogate sebe raspolažući našim novcem bez ikakve kontrole. Zato što čovek postaje slobodan svojom odlukom, otporom i nepristajanjem Narodni pokret Srbije bira borbu za svaki grad i svaku opštinu u Republici Srbiji koja 2. juna 2024. godine izlazi na izbore tačnije njih 88. Biramo borbu i uvek ćemo je birati sve dok Srbija ne postane uređena zemlja po demokratskim standardima, a to je dragi građani naša zajednička borba, to je borba svih nas i zato je neophodno da u što većem broju izađete 2. juna 2024. godine na izbore, jer je nas ipak više. Stalno slušamo kako vlast ima većinu kada to pretvorimo u matematički izraz vlast ima polovinu od polovine izašlih birača pa prostim računom dolazimo do jedne četvrtine broja birača u Republici Srbiji. Tu četvrtinu na prethodnim izborima su dobili prekrajanjem izborne volje. Građani Republike Srbije, u prethodnih mesec i po dana smo se borili i izborili da se birački uslovi u Srbiji unaprede i borbu ćemo nastaviti i nakon 2. juna. Ono što je ključno da uvek znate je da je moć za dalju borbu i u vašim rukama. Biračko pravo je vaše lično pravo i vi ste ti koji odlučujete u kakvoj državi želite da živite. Zato vas pozivam da nam se 2. juna u što većem broju pridružite i izađete na birališta širom naše lepe zemlje, u gradovima i opštinama gde se izbori održavaju. Samo zajedno možemo stvoriti zemlju po svetskim i evropskim standardima u kakvoj zaslužuju da žive svi naši građani i zato sledeći svetle primere naših predaka 2. juna izaberite borbu olovkom, jer na slobodu niko neće pokloniti. Za nju se uvek moralo boriti. Mi biramo pobedu. 

ANA BRNABIĆ: Hvala vam. Reč ima Marinika Tepić. 

MARINIKA TEPIĆ: Zahvaljujem predsednice Narodne skupštine. Poštovani građani, koleginice i kolege narodni poslanici, ovaj zakon je smokvin list, tačnije listić, kako su to objasnili pravni stručnjaci za izborno pravo. Njegov cilj je da vlast nakon epohalne izborne krađe 17. decembra može da kaže – evo ispunili smo sve zahteve opozicije da su ovo čak i izbori po pravilima opozicije, po pravilima koje je opozicija odredila, da ih maltene opozicija i sprovodi i na kraju 2. juna uveče da može da kaže – pobedili smo čak i po pravilima opozicije. To znaju svi koji predlažu ovaj zakon i to znaju svi koji će glasati za ovaj zakon. To znaju i ljudi iz civilnog sektora koji po sopstvenom priznanju kažu da je ovaj zakon duplo golo. Da se ne lažemo ovde pred građanima Srbije, svi ovde znaju da se ovakvom izmenom Zakona o biračkom spisku ne eliminišu fantomski birači, niti se ispravljaju brojne druge nepravilnosti, a kamoli sprečava vlast da i dalje sasvim neometano manipuliše biračkim spiskom. U ovome ne piše ništa od onoga što treba da piše kako bi se birački spisak zaista očistio od fantomskih birača pred tzv. izbore 2. juna. Svi ovde znamo da fantomske birače vlast ne upisuje samo od 3. jula prošle godine, kako ovaj zakon to pokušava da prikaže, pošto sada znamo da fantomske birače upisuju već šest godina i kako onda bilo ko može da misli da su za šest meseci ili 11 meseci upisali koliko i za pet i po godina? Fantomski birači se, gospodo, rešavaju tako što se vidi ko je sve dobio prebivalište od 1. januara 2018. godine, da se uporedi gde ti ljudi primaju plate, gde im deca idu u škole, gde su zaposleni. Za one za koje se utvrdi da nešto nije u redu, policija uz prisustvo posmatrača ide da proveri da li tu zaista žive. A pošto se ništa od ovoga neće izvršiti upozoravam još jednom da ova izmena zakona služi Aleksandru Vučiću i SNS da 2. juna uveče može da kaže – ovo su izbori pod uslovima opozicije. Zato ovaj zakon ni ne predlažu poslanici SNS i SPS, nego samo poslanici dela opozicije. Zato je ovo, poštovani građani, strašno opasan zakon jer će Aleksandar Vučić 2. juna uveče reći, ponoviću – pobedili smo i pod uslovima opozicije i što je još gore da je to dokaz da izborne krađe 17. decembra nije ni bilo. Da stvar bude gora, u obrazloženju izmene zakona stoji da se opšti interes nalazi u vraćanju poverenja građana u tačnost biračkog spiska. To mnogo lepo zvuči, samo još kada bi bilo tačno, a nije, jer od ovog što se predviđa uopšte ne zavisi tačnost Jedinstvenog biračkog spiska. Vraćanje poverenja građana u tačnost Jedinstvenog biračkog spiska zavisi od onoga čega u izmenama i dopunama ovog zakona nema, a moralo je biti. U prvom redu nema odgovarajuće stručne i koliko-toliko nezavisne revizije Jedinstvenog biračkog spiska. Revizija koja znači izmene i dopune u biračkom spisku, znači ispise, upise, ispravke, dopune, što je trebalo da bude nadležnost revizione komisije na koju smo toliko insistirali, ali ni od nje ni slova. Samo tako i jedino tako pravom revizionom komisijom postiže se poverenje u tačnost Jedinstvenog biračkog spiska. A gde su tek ostale preporuke ODIHR-a? Šta je bilo sa RTS-om? Šta je bilo sa medijima? Kako će biti sprečeni pritisci na birače? Kako će se sprečiti krađa glasova? Nikako. To je takođe svima jasno i biće svega toga još i više nego 17. decembra i zato ovo nisu izbori. Da ne dodajem da niko od predlagača više ni ne pominje transparentnost biračkog spiska. Sećate se onog, mora uvid javnosti, sećate se onog mora ime, srednje ime, prezime i adresa birača, sećate se i onog gospodo, to je jedini način kontrole, ako na svaki drugi način pokušaju da opstruišu izbore i gde je sada sve to nestalo, moram javno da pitam. Od momenta kada se usvoji ovaj zakon svi koji za njega budu glasali staće iza toga da je birački spisak u najboljem redu i sve primedbe i prigovori o tome u toku i posle izbora biće nažalost smešni. I na kraju da podvučem još jednom i apelujem na kolege da još jednom razmisle pre glasanja i davanja legitimiteta unapred pokradenim izborima, ovaj zakon je strašno opasan zakon sa ogromnim posledicama po demokratiju u Srbiji za koju se borimo. Nakon usvajanja ovog kako će ga vlast nazvati opozicionog zakona, borba za stvarnu promenu izbornih uslova biće mnogo teža. Razumem i neke kolege iz opozicije koje su odlučne da učestvuju na takozvanim izborima 2. juna. Oni veruju da će imati glavne uloge iako znamo svi da je režiser već završio predstavu. Potrebno im je da dokažu da su nešto postigli. Ovaj zakon nije ono o čemu pričamo godinama, naročito posle 17. decembra. On zaista ne menja ništa, jer nema ni promene u medijima, na javnom servisu, nema smanjenja pritiska na birače, nema zaustavljanja korupcije, nema sprečavanje kupovine i prodaje glasova, nema ama baš ničeg što bi biračima vratilo poverenje u izborni proces. Želim u samom zaključku da pokažem građanima dokaze koje smo takođe objavljivali i ranije, ali nažalost mediji su to vrlo slabo prenosili. Dokaze o fantomskim biračima mnogo pre 3. jula, dokaze s kraja 2021. i početka 2022. godine, dokaz o tome, snimke smo takođe imali, kako se dovoze građani iz Doboja, Sarajeva, Bjeljine, da se prijavljuju u policijske stanice u Beogradu na Novom Beogradu, konkretno da bi glasali na lokalnim izborima, ali ovde imam jedan baš dobar primer. Ovo je primer iz februara 2022. godine. Dakle, mnogo pre 3. jula 2023. godine, gde su lica koja su nam ovo dostavila zaposleni u jednom JKP, mogu da kažem, u „Gradskoj čistoći“ u Beogradu, gde im je nadređeno lice naložilo da odu u policijsku stanicu Zvezdara i ljudi su otišli, misleći da treba da obave neki zadatak. U službi svog posla i zaposlenja. Međutim, tamo ih je dočekalo drugo lice u lancu ove kriminalne grupe za fantomske birače sa već uplaćenim priznanicama na imena tih ljudi iz „Gradske čistoće“, sa već uplaćenom taksom za promenu prebivališta na njihovo ime. Ovde su dokazi, evo i za tužilaštvo i za sve koji su zainteresovani. Ljudi nisu imali pojma, dovedeni pred svršen čin, sva sreća pa su neki odbili, ali neki nažalost nisu smeli, jer su znali da ih čeka odmazda već sutradan na radnom mestu i gubitak radnog mesta. Dakle, čekalo ih je lice sa već uplaćenim, ponavljam priznanicama sa taksom za promenu prebivališta na njihovo ime, sa sve kupoprodajnim ugovorom vlasnika stana. Ovde može da se vidi, neću pročitati, tužilaštvu ću rado dati, ime, adresa, lična karta vlasnika stana koji čak možda nije bio ni prisutan, nego je to lice u lancu ove kriminalne radnje donelo umesto njega, na čiju adresu treba da se prijave lažno ovi ljudi, zaposleni u JP. Ovih dokaza ima koliko god želite, ali ono sa čime želim još jednom da zaključim jeste da je ovo gospodo draga izuzetno opasan zakon. Ovo je zakon koji će SNS i Aleksandar Vučić iskoristiti da 2. juna ustvrde da su pobedili po uslovima opozicije i da svaka naredna borba za izborne uslove u koje smo se zaklinjali prethodnih četiri ili pet meseci će biti ne samo mnogo teža, nego bojim se teška i teskobna i ne znam vidi li joj se kraj. Ja vas još jednom molim da razmislite, i predlagače, ove koji glasaju, njima ovo dobro dođe da se da legitimitet njihovim lažnim izborima 2. juna, a mi ostajemo zabrinuti i posvećeni i dalje borbi za bolje izborne uslove. Hvala. 

ANA BRNABIĆ: Hvala vam. Reč ima Đorđe Komlenski. 

ĐORĐE KOMLENSKI: Zahvaljujem predsedniče, gospođo Brnabić. Drugarice i drugovi, dame i gospodo, uvaženi građani Republike Srbije, u svim ovim kukumavkama od 18. ili 19. decembra 2023. godine nismo još čuli da je Aleksandar Vučić sproveo jedan ozbiljan inžinjering birački još 1957. godine. Naime, 1957. godine je strašno promenjena biračka struktura građana Beograda, jer je Obrenovac nekom nesrećnom odlukom i cela teritorija opštine i Valjevske nahije pripojena Beogradu. Znači, isključiva odgovornost Aleksandra Vučića bar jedno 20 godina pre nego što se rodio i čudi me da nema danas i tog zahteva da se i ta odluka stavi van snage, jer ne zna se kako isključiti iz glasačkog procesa birače koji znaju da cene rad, red i uspeh. Ako ko ne sme da priča o bilo kakvom manifetluku, manipulisanju, biračkim spiskovima, to su oni koji su na vlasti od 2000. do 2008. godine stalno imali uvećanje birača u Beogradu i to za 246.000 2008. godine. Tako su oni dobijali izbore. autoprojekcija je čudovišna stvar. Ti fantomski birači o kojima sada slušamo nestali su kada su prestale da se koriste te sveščice koje su oni držali u fiokama zaključane, po lokalnim sredinama i koje su služile kao birački spiskovi na koje se nije znalo ni koje, ni kako, ni zašto upisan i zašto izbrisan. Ti fantomski birači su nestali uvođenjem Centralnog biračkog spiska koji je apsolutno jasan i transparentan. Prema tome, sve ovo što slušamo ovih nekoliko meseci, pa i danas je posledica toga što je neko gražio političku utakmicu, tražio izbore po svaku cenu u decembru mesecu i onda verovatno od svojih mentora i mecena pogrešno upućen da će te izbore dobiti i to vrlo uspešno i sa velikom razlikom, dva dana nisu mogli da dođu k sebi i nisu znali šta da kažu i onda su počeli da izmišljaju o nekim fantomskim biračima. Hajde malo prestanite da vređate inteligenciju barem građana Republike Srbije i prekinite više te priče sa nekim fantomskim biračima koji su dovoženi autobusima iz Republike Srpske. Stvarno, bre, kako vas više nije sramota? Pa nekome ko uopšte ne prati politiku jasno je da je to tako koordinirana akcija sa ovim pokušajem da se izglasa rezolucija o genocidu u Srebrenici u Ujedinjenim nacijama i da izvor ovoga što danas komentarišete ponovo potiče sa istog mesta, sa istim ciljem. Nikakve veze ovo o čemu slušamo, ovo trabunjanje, nema veze sa izborima. Izbori 17. decembra su bili savršeno regularni i čisti. Ako neko može da zamisli 40.000 navodnih uveženih birača, onda mora da zamisli i kolonu autobusa od preko 30 kilometara koja treba da dođe i izađe iz Republike Srbije i da to niko ne vidi. To može samo u naučno-fantastičnim filmovima ili u bolesnim glavama ili kada neko ima problem kako da opravda neuspeh sam pred samim sobom. Ova farsa Srbije protiv nasilja, koja je još na ivici međusobnog nasilja, unutar sebe, što je jako zanimljivo, a ogleda se u tome što jednima se žuri da ovaj Predlog zakona prođe što brže, što tiše, a drugi predlažu amandmane, ovi Đilasovi, da stupi na snagu osmog dana. Ja se nadam da neće stupiti nikad, ali hajde glasanje će doći na red, pa ćemo da vidimo. Šta je rezultat svega ovoga? Farsa koja se stvara da neko navodno bojkotuje izbore u Beogradu zato što nisu uspeli. Ma nije tačno. Ja samo imam jednu dilemu – da li su shvatili da im Đilas toliko u Beogradu umanjuje glasove, pa je ovo bio elegantan način sa ovim izmišljanjem bojkota da ga maknu sa svih lista i da na njima ne učestvuje ili im je neko rekao da će na ovakav način da ponovo uspeju da motivišu svoje biračko telo? Ja bih pre rekao da su shvatili da im on umanjuje to, a izgleda da je ostao i bez para, ne da više pare za izbore, neće da baca pare u prazno, ili su našli drugog mecenu. To ćemo možda otkriti, ali u krajnjem slučaju ni to nije važno, jer šta god oni radili, oni izbore ne mogu da dobiju, jer njih građani ne žele kao vlast. Ovaj udar, ovaj pokvareni udar koji konstantno traje, danas na jedan skoro poluhibridni način, na našu braću iz Republike Srpske, gde se pokušava stvoriti jaz između njih i nas, stvoriti ovde u nekom krugu dvojke po ovim kafićima utisak da eto sad nisu uzeli vlast zato što je neko došao sa strane, pa glasao. Pa, dajte, molim vas, minite se te priče. Ni na jednom jedinom biračkom mestu ljudi u biračkom odboru, pa čak i u Beogradu, znaju jako dobro svoje komšije, svoje sugrađane. Ni jedne jedine primedbe pisanog prigovora, ne postoji ništa. Pa vi niste mogli, jeste li sami to smislili ili vam je neko pomogao da su uvoženi birači? Prema tome, to prekinite da radite, jer je to nešto što je čak i ispod vašeg nivoa. Možete da shvatite ili ne morate, ali moram da vam kažem da ste postali potpuno svesni da ste sami izazvali utakmicu, da vas je neko na to natociljao, a natociljali su vas vaši mentori, vaši savetnici, da vi tu utakmicu ne možete da dobijete i sad jedna polovina glumi da je pobegla na poluvremenu te utakmice, jer praktično izborni proces za izbore u Beogradu nije završen, a druga polovina ima neke svoje druge interese koje bi želela da realizuje. Koliko su ti interesi niski govori i sledeći stav, ne očekuje se u politici previše iskrenosti i poštenja, ali je obrazlagač ovog predloga mogao da kaže i ono što je bio njegov stav, kada mu je kolega koji je takođe u opoziciji sugerisao da ovo nije baš u skladu sa Ustavom i da može da proizvede i sudske sporove moguće i naknadu koju bi platila Republika Srbija, apsolutno u maniru stranke čije tradicije baštini rekao da ga to uopšte ne zanima, da je ovo politička odluka i da ga pravo uopšte ne interesuje, da ga Ustav uopšte ne interesuje i da će u krajnjem slučaju država da plati štetu ako bude morala, jer je ovo način da se stekne poverenje u birački spisak. U stvari, ovo je samo način da oni izmisle alibi za neuspeh 17. decembra, a i za neuspeh 2. juna. I nemojte da sumnjate, ako smo vas onako maestralno pobedili 2012. godine, kada sem radio „Fokusa“ o našem programu, o našim idejama, o našem postojanju je neko mogao u medijima da pronađe samo ako, ne daj bože, neko umre, pa mu se objavi umrlica, ali građani Srbije su prepoznali da je krajnje vreme da vi koji biste ponovo da se vratite na vlast morate da odete, da bi Srbija preživela. Izmene biračkog zakona koje predlažete će mnoge ljude povrediti i vas je apsolutno baš briga za to. Tako ste i rekli. Tako je i gospodin koji je ovde obrazlagao ovaj predlog rekao da ga uopšte ne interesuje kome će to biti pravo uskraćeno da glasa. Ja lično, sticajem okolnosti, poznajem ljude koji su se vratili iz inostranstva, vratili su se iz Kanade jesenas, prijavili se uredno u Obrenovcu i njima će, ako ovo bude izglasano, biti uskraćena mogućnost da glasaju. Nisu ljudi promenili prebivalište, nisu promenili mesto života, oni su se vratili u Srbiju i jasno u svemu, u skladu sa važećim zakonima stekli biračko pravo. Sledeća stvar, oni koji su imali pravo 2023. godine da glasaju na beogradskim izborima, neki na osnovu ovog zakona neće imati pravo. Da li ste se jednog trenutka upustili u analizu koliko je ljudi u pitanju koji će zbog toga doći u poziciju da ne mogu da ostvare svoje pravo? Ma na kraj pameti vam nije palo. Vi imate samo obaveze prema svojim sponzorima, imate obaveze kako da opravdate svoj neuspeh i upravo se tako i ponašate. Ja neću glasati za ovaj zakon, glasaću protiv, jer jednostavno politički dogovor koji je postignut za mene nije prihvatljiv, jer je za mene više nego dovoljno da povredim pravo jednog čoveka nego što ću poštovati to što neko želi da vama izađe u susret da prestanete da kaljate ovu zemlju po Evropi, da izmišljate laži, da unižavate Srbiju, da pokušavate da zavadite Srbe sa ove i sa one strane Drine. Bez obzira na to, i jednima i drugima, svima nama je jasno šta želite, jasno mi je, jasno je i građanima Srbije da je ovo sinhronizovano i sa pokušajem da se destabilizuje Srbija, sa pokušajem da se u toku izbornog procesa realizuje rezolucija koju su neki ovde čak predlagali i sanjali, kojom će se Srbi okarakterisati kao genocidni narod, koja treba da stvori klimu i ovakav pristup o izmišljenim fantomskim biračima, da nas otkloni od empatije prema našoj braći sa druge strane reke Drine. Prema tome, to su stvari koje radite uzalud. Građanima je jasno, građani više neće one koji će u drugu dvojke malo da se šetaju, troše pare Obrenovčana, ljudi iz Vukičevice, da se ovde voze, mislim malo sa kašičicom da piju, kafići i to zato što znaju da za vreme vaše vladavine jedan kilometar puta, jedan metar vodovoda, ni santimetar kanalizacije, nije stigao ni do Obrenovca, a kamoli do Ljubinjića, Orašca, Vukićevice, Drena i da ne nabrajam sva sela koja su u okolini i Mladenovca i Lazarevca i u drugim mestima. Čak je vaš veliki lider kojeg ste se postideli, pa ga ovako sklanjate svoje terijere slao da biju čoveka u Ralji zato što je pitao – a kada će i Ralja da dobije vodu? Gospodo, ja pozivam, bez obzira kako će izaći glasanje danas po pitanju ovog zakona, sve građane koji znaju šta je rad, šta je red, šta je budućnost, šta je sutra, da glasaju za listu Aleksandar Vučić – Beograd sutra, Obrenovac sutra, jer to je jedino što nas vodi u budućnost. Realizovaćemo sve što treba, sve što smo započeli. Ako, hoćete da se vratite unazad u vreme beznađa, 2003, 2004. i 2005. godine imate širok dijapazon gospode sa desne strane. Hvala. 

ANA BRNABIĆ: Hvala vam. Po Poslovniku Aleksandar Jovanović. Izvolite. 

ALEKSANDAR JOVANOVIĆ: Gospođo Brnabić član 106. zbog ovakvih govora meni ste izrekli četiri opomene. Sada ste dozvolili gospodinu Komlenskom, sledbeniku Mirjane Marković da nas ovde naziva terijerima, da govori o nekakvom razdoru da mi mrzimo ljude iz Republike Srpske. Što to dozvoljavate? Što kažnjavate mene i moje kolege, a ovo ne kažnjavate? Sada vas pitam – kako sada to? Koji to aršin vi koristite kada vodite ove sednice? Ja sam vam skrenuo pažnju. Pravite se ludi. Ajde, ako hoćete da vodite stvarno kao što ste počeli, nastavite. Gospodin Komlenski je govorio pre svega o nečemu što nije na dnevnom redu. A, o čemu je govorio, verovatno se i Mira Marković prevrće u grobu, kada vidi ko ga je nasleđuje. 

ANA BRNABIĆ: Hoćete da se izjasnimo u danu za glasanje? Da li želite da se izjasnimo u danu za glasanje? 

ALEKSANDAR JOVANOVIĆ: O čemu da se izjasnimo? Da.

ANA BRNABIĆ: O povredi Poslovnika, sećate se. Zbog toga ste se javili. Zaboravili ste u međuvremenu zbog čega ste se javili. Majko mila? Vi ste zaboravili da ste se javili o povredi Poslovnika. Toliko o mojoj toleranciji što sada ne kažem član 103. da vam oduzmem vreme, jel baš vas briga za Poslovnik. Ali, dobro. Znači nećete da se izjasnimo. Lazoviću jeste li hteli po Poslovniku? 

RADOMIR LAZOVIĆ: Hteo sam, ali sam mislio da odustanem, pošto je moj kolega ukazao na to ali ću ja drugi član biti primoran da reklamiram, član 108. red na sednici. Dakle, molim vas, prosto nije u redu da se ovako obraćate kolegi Jovanoviću, nije u redu da ovo sankcionišete, ukazali ste mojoj koleginici Perić Diligenski, izrekli ste joj opomenu, i očigledno mislite da je ovo važno, mene ste upozorili kada sam govorio i dajte onda, pokažite to i ne dozvolite da ide, da me andriraju ove rasprave i sa druge strane, vas molim pošto eto smatram da to možda spada ovaj član 108. da ne budete na ovaj način uvredljivi prema drugim kolegama. 

ANA BRNABIĆ: U redu gospodine Lazoviću, da li vi niste čuli da Aleksandar Jovanović nije znao o čemu i šta sam ga pitala o čemu da se izjasni, što znači da nije znao uopšte o čemu priča čovek. 

RADOMIR LAZOVIĆ: Samo sekund, to prosto nije tačno. To prosto nije tačno i stvarno mislim da je uvredljivo da tako govorimo. 

ANA BRNABIĆ: Moje izvinjenje, ako sam ja pogrešila. Da li hoćete da se izjasnimo? Dobro, hvala. Idemo, Marija Jevđić. 

MARIJA JEVĐIĆ: Predsednice, trebate da podsetite kolege da smo mi danas ovde zato što je veći deo kolega iz opozicije zakazao ovu sednicu i da je ovo predlog zakona koji su oni tražili, tako da vas molim, ako već ne poštujete ono što mi zakazujemo. Zakon o izmenama i dopunama Zakona o biračkom spisku, nije nešto što je proizašlo iz volje vladajuće većine i mi iz JS, ne možemo da kažemo da smo zadovoljni predlogom ovog zakona, jer JS, pre svega radi doprinosa demokratije i mogućnosti da se čuje i druga strana, glasaćemo za donošenje ovog zakona. Smatramo da su izbori bili regularni, da je narod glasao kako je želeo, da je svako dobio onoliko koliko je zaslužio,a ukoliko je ta politička stranka prepoznata i prihvaćena od strane građana. Ono što želim da pojasnim našim građanima je da i naglasim da su opoziciji ispunjeni svi uslovi koje su tražili, uslovi za fer političko nadmetanje postoje, transparentnost postoji, osim ovih izmena zakona u skupštini je aktivna radna grupa za unapređenje procesa, koju čine ne samo poslanici, već i predstavnici organizacija civilnog društva, i svako slobodno može da bira da li želi da učestvuje na izborima ili ne. Zašto neki ne učestvuju, da li se plaše da ponove neuspeh iz decembarskih izbora, ili postoji neka druga matematika u to ne bih ulazila, ali mislim da treba da pokažemo efikasnost, jer ljudi koji će praktično raditi na primenama i implementaciji ovog zakona, imaju mnogo posla, a tu mislim na ljude koji rade u Ministarstvu lokalne samouprave, a JS nije za ograničavanje nijednog prava, uvek smo pozivali na jedinstvo i složen pristup kada je interes naših građana u pitanju, mi ćemo glasati za ovo rešenje, jer njegove efekte ćemo imati prilike da vidimo vrlo brzo. Verujem da će građani prepoznati politiku na izborima, koju vodi vladajuća većina i da će imati razumevanja pogotovo oni građani koji će biti ograničeni pravom glasanja i mi smo ove promene doneli radi unapređenja šireg društvenog dijaloga, a pre svega imajući u vidu u kojem stanju je trenutno i svet i Srbija i mislim da nam je jednistvo i sloga potrebno više od svega, i zato molim sve kolege da eto pogotovo kolege koje su danas zakazale ovu sednicu, ispoštuju ovaj visoki dom i nas koje učestvujemo u ovoj raspravi. Zahvaljujem. 

ANA BRNABIĆ: Hvala vam. Reč ima Snežana Paunović. 

SNEŽANA PAUNOVIĆ: Hvala predsednice, poštovane koleginice i kolege, pre svega građani Srbije, jako kratko zaista, primarno ću se u ime SPS, obratiti građanima Srbije, na temu izmena i dopuna Zakona o jedinstvenom biračkom spisku. Istina je da su ove izmene na predlog opozicionih kolega, posledica dugih razgovora, nimalo prijatnih u određenim trenucima, ali na moje veliko zadovoljstvo civilizovanih u velikoj meri. Razumela sam i nivo vaše tolerancije i vašu težnju da se pre svega javna diskusija dovede u red, uopšte u ovoj sali i ovom visokom domu razgovaramo na način na koji je to primereno narodnim poslanicima. U prilog tome jedna ovakva izmena zakona koja nije po volji SPS, i ne samo SPS, već i vladajućoj većini i o tome su kolege i pre mene , a mislim da će i posle mene govoriti. Međutim mi ćemo u skladu sa političkim dogovorom i poštovanjem svoje reči glasati za ove izmene zakona. Ono što hoću da uradim jer smatram obavezom da uputim jedno javno izvinjenje svim građanima koji će biti obuhvaćeni jednom ovakvom izmenom Zakona o jedinstvenom biračkom spisku, i ja istina ne znam koliko tih ljudi ima, i taj ćemo broj nadam se, videti kada resorna ministarstva obave svoj posao. Ovo jeste u dobroj meri nepravda prema njima, ovo jeste u dobroj meri gest koji mogu smatrati i preagresivnim u odnosu prema njihovim elementarnim ustavnim pravima, jer mi ne znamo pod kojim okolnostima su ljudi u proteklih manje više skoro godinu dana, ali ajde 11 meseci bili prinuđeni, hteli, izabrali da se presele iz jednog grada u drugi, ne uzimajući u obzir okolnosti pod kojima se to dešavalo, odlučili smo da im uskratimo pravo da glasaju po adresi novog prebivališta. Ova nepravda će se svakako u skladu sa našim dogovorom ispraviti za neki period koji je ispred nas, ali danas kao vladajuća većina činimo jedan ustupak koji nije mali, ne da bismo razrešili kako se to često čuje u medijima i to imam obavezu da to kažem, bilo kakvu političku krizu, jer političke krize nema. Postojala je jedna kriza ponašanja u ovom visokom domu. Zahvaljujem se čak i kolegama iz opozicije sa kojima smo razgovarali zato što smo zaista razgovarali uprkos razlikama na jedan način koji je u dobroj meri bio civilizovan. Nekako se smirila atmosfera u ovoj sali. To je dobra poruka za građane Srbije i to je dobra poruka za sve dane koji su pred nama, a Boga mi, i za sve izazove koji su pred Srbijom. O fantomskim biračima o kojima se ovde priča, o nekakvim prejudiciranjima nekih situacija, ja niti želim da se time bavim, niti mi vaspitanje ne dozvoljava da na taj način analiziram bilo šta. Sedamnaestog decembra desili su se izbori koji su okončani. Imamo sve moguće izveštaje. Ne bih više tumačila bilo koju rečenicu, bilo koga od nas koji sedimo u ovoj sali. Najsrećnija bih bila kada bih mogla da pogazim svoju reč, da pogazim vreme koje smo potrošili svi zajedno razgovarajući o izmenama ne samo ovog, nego i nekih drugih zakona o kojima još uvek traje razgovor i doći će na dnevni red i da kažem ono što bi mi bilo vrlo šarmantno i bilo bi vrlo pitko – evo neću da glasam za ove izmene, jer je to nepravda prema ovim ljudima. Ne, kao SPS odgovorno ćemo postupiti, glasati za izmene Zakona o jedinstvenom biračkom spisku uz jedno veliko izvinjenje građanima Srbije, koje će ovakve izmene tretirati i donekle ugroziti. Hvala vam. 

ANA BRNABIĆ: Hvala vam. Reč ima narodni poslanik Milenko Jovanov. Izvolite. 

MILENKO JOVANOV: Poštovana predsednice, dame i gospodo narodni poslanici, poslanička grupa Aleksandar Vučić – Srbija ne sme da stane će glasati za predložene izmene i dopune Zakona, ne zato što smatramo da su one dobre, ne zato što smatramo da su one neophodne. Naprotiv, naše mišljenje je da je ovo jedan neodgovoran predlog. U razgovorima koje smo imali u prethodnim danima videli smo da se vrlo često predlozi temelje ne na bilo kakvim dokazima, ne na bilo kakvim činjenicama, nego na strahovima i sličnim vrlo neuhvatljivim pojmovima. Što reče Dejan Đurđević na sastanku, jedino nam je falio neko da saljeva strah i olovo ne bi li se taj strah nekako odagnao. Međutim, postoji nešto što nas ipak opredeljuje da glasamo za ovo. To je viši cilj koji imamo pred sobom, a to je stabilnost u državi. Ja bih voleo da mogu neodgovorno da kažem – neću glasati za ovo zato što mi to zabranjuje moja pravnička, ova ili ona struka itd. voleo bih da sam u takvoj poziciji. Na moju veliku žalost nisam. To je otprilike i razlika među nama. Lako je raditi za državu ono što voliš i ono što ti prija. Na ovakvim stvarima se pokazuje kome i kako je stalo do države, kada mora da proguta ne žabu, nego žabetinu zarad nečega što je viši cilj, a to jeste nekakva politička stabilnost, barem na partijskoj sceni ove zemlje ako ništa drugo. Čuli smo fantastične dokaze o tome šta se dešavalo u prethodnom periodu, između ostalog i to kako su neki ljudi iz Beograda preseljeni, gle čuda, na Zvezdaru, koja je isto u Beogradu, da bi glasali na izborima koji se održavaju u Beogradu, jer je time broj glasača u Beogradu ostao isti ali je napravljena prevara. Sada vi vidite da tu jednostavno nikakvog ozbiljnog razgovora nema, kao što nema razgovora ni sa onima koji danas drže ovde govore zapaljive i tribinaške, a ne razumeju, politički ne razumeju jer su politički nepismeni, da su im izbori za dvadesetak dana i manje od toga, da imaju kandidata za gradonačelnika na tim izborima, koji evo nije ni u sali. Onda će im ponovo neko drugi biti kriv za to što će na tim izborima da dožive debakl. Nekim ljudima će ovim izmenama i dopunama biti otežano glasanje na izborima, neki ljudi će biti faktički onemogućeni da glasaju na izborima. To će biti posledica ovih zakona kojih smo svesni. Ali, zbog nečega što za nas jeste najvažnija, to jeste reč i dogovor, za razliku, evo i sada kada pogledam ovu listu govornika vidim da nekima to ništa ne znači, barem ne da traje duže od ne znam koliko sekundi, nano sekundi već, u svakom slučaju i bez obzira na to svesni smo te činjenice, ali ćemo zato što je to zahtev, ultimativni zahtev opozicije podržati ovo zakonsko rešenje. Na kraju želim da se obratim članovima, simpatizerima i glasačima SNS. Pobeđivali ste i pobeđivali smo godinama unazad. Ni jednu pobedu nam nisu dozvolili da proslavimo onako kako se pobede slave. Svaku su pokušali da oskrnave, svaku su pokušali da upropaste. Svaku pobedu koju ste vi svojim radom postigli, svaku pobedu koji ste postigli zahvaljujući politici predsednika Vučića, verom i poverenjem u njega, oni su pokušali da ospore, da bi time sakrili svoju nesposobnost, svoj nerad, svoje neznanje. Poštovani dragi prijatelji, vi ste sada već obišli na hiljade domaćinstava, razgovarali sa hiljadama ljudi, održali hiljade štandova, ne viđate svoje porodice danima, mesecima. Ja vas samo molim da izdržite još ovih dvadeset dana koliko nam je ostalo, a onda baš onako kako kažu – po njihovim uslovima da ih pobedimo nikada ubedljivije, da vide da nikakvi uslovi ne mogu da zamene to što nemaju politiku, to što nemaju ideje i to što nemaju lidera, kao što mi imamo lidera, predsednika Vučića. Nema zamene za to. I mogu da donose kakve god hoće zakone. Pobeda da bude naša. Da izdržimo još ovo što nam je ostalo, da odradimo u kampanji i da ubedljivo, ubedljivo pobedimo. Živela Srbija. 

ANA BRNABIĆ: Hvala vam mnogo. Prelazimo sada na listu. Reč ima narodni poslanik Ahmedin Škrijelj. 

AHMEDIN ŠKRIJELJ: Uvažena predsednice Skupštine, koleginice i kolege narodni poslanici, Predlog zakona o dopunama Zakona o jedinstvenom biračkom spisku je privremeno rešenje za jedan deo utvrđenih nepravilnosti koje su pratile izbore 17. decembra 2023. godine. Ovaj zakon predstavlja dobar ali nedovoljan korak u vraćanju poverenja građana u birački spisak i izborni sistem uopšte. Ovim Predlogom zakona ne obrazuje se komisija za kontrolu biračkog spiska, niti se ovim zakonom propisuje obaveza objavljivanja biračkog spiska po biračkim mestima u svim jedinicama lokalne samouprave. Pored tih nedostataka ovim zakonom se donekle stvaraju uslovi da birački spisak za izbore koji će biti održani 2. juna u određenoj meri odgovara realnom stanju na terenu u odnosu na izbore održane 17. decembra. Ovim zakonom se privremeno i jednokratno popravlja stanje u biračkom spisku koji je 17. decembra 2023. godine kompromitovan, a tu tvrdnju posebno ističemo kada su u pitanju izbori koji su sprovedeni u Novom Pazaru. Postoji određena rezerva kada je u pitanju primena ovog zakona u pogledu ostvarivanja uvida u birački spisak kako bi se izvršila kontrola da li je rešenje predviđeno ovim zakonom i sprovedeno na pravi način. Jedan od modela kako je tu rezervu moguće otkloniti jeste da se ovim zakonom ovlaste ovlašćeni predstavnici izbornih lista republičke, gradske i opštinske izborne komisije, ali i njihovi članovi da mogu vršiti proveru biračkog spiska. Ovaj zakon ukoliko bude usvojen Ustavni sud treba da uzme kao argument za donošenje odluke da izbori u Novom Pazaru koji su održani 17. decembra 2023. godine, nisu bili zakoniti i da se hitno pristupi održavanju novih izbora u Novom Pazaru, ali i svim lokalnim samoupravama u kojima su izbori održani 17. decembra 2023. godine. Stranka demokratske akcije Sandžaka izražava spremnost da pruži šansu ovom Zakonu sve rezerve i zamerke, jer nam je namera da doprinesemo da se oteti suverenitet vrati građanima. Posebno nam je stalo da lokalni izbori i birački spisak u sandžačkim opštinama Tutinu i Sjenici budu sprovedeni u demokratskom duhu lišeni svih malverzacija i nepravilnosti kao i da rezultati tih izbora na najbolji način oslikavaju političko raspoloženje građana, uređen birački spisak bez fantomskih birača poput slučaja u Novom Pazaru je osnovni preduslov toga. Kada su u pitanju tačke dnevnog reda koje se odnose na izbor članova odbora Narodne skupštine, naglašavam da manjinske političke stranke, SDA Sandžaka i Partija za demokratsko delovanje jedine nisu zastupljene u odborima Narodne skupštine. Smatramo da tu grešku treba ispraviti. Potrebno je svim političkim strankama, a naročito svim političkim strankama manje brojnijih naroda, bez obzira da li su vlast ili opozicija, omogućiti jednaku dostupnost svih mehanizama za aktivan parlamentarni rad i delovanje. Nama u ovom trenutku to nije omogućeno i to možemo slobodno tumačiti kao određen vid diskriminacije. Pored toga, pozivam sve narodne poslanike da, kada na red dođe izjašnjavanje, podrže inicijativu SDA Sandžaka i Partije za demokratsko delovanje za dopunu Poslovnika Narodne skupštine, kako bi se omogućilo da narodni poslanici političkih stranaka nacionalnih manjina mogu obrazovati poslanički klub sa tri narodna poslanika. Hvala. 

ANA BRNABIĆ: Hvala vam. Reč ima Stefan Janjić. 

STEFAN JANJIĆ: Hvala. Ja ću se držati tačke dnevnog reda, pošto ne volim da me opominju. Probaću ukratko da građanima dočaram nelogičnosti ovog predloga i razne paradokse do kojih će dovesti. Pretpostavljam da je to razlog zašto SNS nije svojim potpisima podržao ovaj predlog. Pre svega, smatram da ovaj Predlog zakona nije u skladu sa Ustavom, zato što član 197. Ustava predviđa zabranu retroaktivnosti, osim ukoliko postoji opšti interes. Ja ne vidim ovde opšti interes u tome. Povećanje poverenja građana u tačnost jedinstvenog biračkog spiska. Pretpostavljam da je opšti interes bilo moguće bolje definisati, kao sprečavanje budućih izbornih krađa. To bi bio pravi opšti interes i tako nešto se može podržati. Ima puno nelogičnosti. Neustavno je odvajanje aktivnog i pasivnog biračkog prava po osnovu prebivališta na određeni dan. Toga nema nigde u svetu, uglavnom se pasivno i aktivno biračko pravo odvajaju po broju godina, kao što je, recimo, u SAD, gde je neophodno da kandidat za predsednika ima 35 godina. Problem je jedan paradoks koji može da se javi, a to je da imate na primer ljude koji sada neće imati biračko pravo posle 3. jula 2023. godine, recimo, neće imati prebivalište u nekoj od opština, a podržali su listu svojim potpisima i ta lista je proglašena. Pošto je uslov da imaju aktivno biračko pravo, ne znam da li ćete oboriti sad te izborne liste u tim opštinama. Još jedan je problem, što se ne odnosi na celu teritoriju Republike Srbije, što takođe nije u skladu sa Ustavom, već se odnosi samo na one opštine i gradove gde će se održati izbori 2. juna ove godine, tako da on ima leks specijalis odredbe i samim tim prestaje da bude opšti akt, već postaje pojedinačni akt. Nestala je i komisija sa izvršnim ovlašćenjima. Ja se sećam da smo se to dogovorili na sastancima i ta komisija je trebala da ima izvršna ovlašćenja i da izbriše silne one ljude koji su prijavljeni na adresama sa brojem nula, pošto je Srbija jedina zemlja na svetu koja ima adrese sa brojem nula. To nisam nigde video. Ovim se ne rešava problem fantomskih birača uopšte. Evo, navešću jedan primer. Adresa: Prešernova 41 na Voždovcu, upisan je 51 birač, od toga 49 su državljani Bosne i Hercegovine, Republike Srpske. Svi oni tamo rade i svi oni su članovi i funkcioneri SNSDA Milorada Dodika i DNS Nenada Nešića, koji je ministar sigurnosti BiH. Svi oni će imati pravo glasa, zato što su prijavljeni tamo pre 3. juna 2023. godine i ovo neće moći da se reši ovim zakonom. Kad se ovo bude izglasalo, fantomi će i dalje moći da glasaju, samo što nas ovaj put ne čeka Arena, već mnogo bolja organizacija izbornog inžinjeringa i izborne krađe i ovog puta neće biti članova "Srbija centra" da uhvate lopove u krađi, pa eto prilike da neki koji su preuzeli zaslugu za otkrivanje Arene možda stvarno uhvate SNS u krađi, koja će se sigurno desiti 2. juna. Za kraj, meni je sad iskreno mnogo teško palo što gospodin Jovanov mora da proguta žabu. Nemojte, molim vas, ispljunite je, ljigavo je to strašno. Hvala. 

ANA BRNABIĆ: Hvala. Reč ima Dejan Šulkić. 

DEJAN ŠULKIĆ: Poštovana predsedavajuća, poštovane koleginice i kolege, Predlog ovog zakona nakon usvajanja izmene Zakona o lokalnim izborima predstavlja drugi popravni ispitni rok, ako tako mogu da kažem, da bi se dobila prelazna ocena za izbore koji su već zakazani i da na tri-četiri nedelje od održavanja izbora, u svakom slučaju nakon raspisivanja, menjamo izborno zakonodavstvo, kako bismo omogućili da, s jedne strane, vlast ima pokriće zato što će određene, ako tako mogu da kažem, kredibilne opozicione stranke učestvovati, a naravno, oni će imati pokriće zašto učestvuju na ovakvim izborima. Postoji i treći subjekt, međunarodna misija, o kojoj ću takođe nešto reći naknadno. Ovaj dijalog koji ste vodili, postavlja se pitanje o čemu se uopšte razgovaralo? Razgovaralo se o poštovanju zakona, odnosno o nepoštovanju zakona. Da li je propisano na koji način treba da funkcioniše Javni medijski servis? Da. Da li su propisana pravila korišćenja, konzumiranja, ako tako mogu da kažem, privilegije nacionalnih frekvencija? Jeste. Da li se poštuje? Ne poštuje se. Da li je neko sankcionisan? Nije sankcionisan. Šta želite izmenama zakona tu da popravite? Dalje, li građani imaju Ustavom zagarantovano pravo da budu informisani, i to ne na bilo koji način? Imaju pravo. Da li su informisani? Nisu na pravi način informisani. Da li je neko sankcionisan? Nije sankcionisan. Po Zakonu o prebivalištu, koji je u stvari kršenje Zakona o prebivališta, jeste uzrok koji dovodi sada do ovakvih poteza da od tri nedelje od održavanja izbora, što ne znam da li se negde desilo, ali dobro, sigurno da smo po mnogo čemu prvi, pa i ovo sigurno će se uklopiti u taj mozaik da ćemo biti prvi i po ovome. Sigurno će se to negde izučavati kao fenomen. Postavlja se pitanje kako smo mi uopšte došli do ovoga da u toku izbornog procesa menjamo izborno zakonodavstvo. To sigurno nije od Boga i sigurno da je neko rukodelovao ovde i da posle tri i po decenije od kako je dopušteno, ako tako mogu da kažem, a dopušteno je zato što su se vlasti tada protivile političkom pluralizmu da posle 35 godina, a sada slobodno mogu da kažem na osnovu ovih poteza da je ovo suton demokratije, znači, nešto što jeste predvorje kraja demokratije. Šta je demokratija na koju se svi ovde zaklinju, a najviše vlast? Demokratija podrazumeva pravila. Demokratija podrazumeva procedure koje treba da budu poznate svima unapred. U najvišem smislu treba da štiti pojedinca od drugih, a treba da ga štiti i od države, od institucija, od zloupotreba zato što država raspolaže silom. Da li su ta prava zagarantovana? Pa, nisu zagarantovana. U prvom redu izborno pravo građana na izbor, na slobodu izboru jeste prekršeno. Građani koji imaju bilo kakav vid ili oblik zavisnosti od vlasti najpre nisu bili slobodni da biraju da li će uopšte glasati, da li imaju slobodu da glasaju ili da ne glasaju, a ako moraju već da glasaju, ajde da vidimo i za koga ćeš glasati. Sada smo došli u novu fazu koja u stvari predstavlja uzrok zbog kojeg danas razmatramo izmene ovog zakona, da neki pojedini građani, naravno, ne svi, nemaju mogućnost ili pravo da biraju slobodu da biraju gde će glasati, čak ni gde će biti prijavljeni sa prebivalištem. Kada govorimo o tom Zakonu o prebivalištu, ljudi, pa da se podsetimo. Pa, da li je moguće da je sporno u našem društvu, čak i u našim institucijama, čak i od strane najviših državnih organa, čak i inokosnih organa, da je sporno da neko može da ima jedno prebivalište po zakonu? Pa, promenite zakon, pa predvidite da može da ima više prebivališta i onda to ne bi trebalo da bude sporna činjenica. Znači, zbog zloupotrebe Zakona o prebivalištu mi smo došli u ovu situaciju da menjamo Zakon o jedinstvenom biračkom spisku, a Zakon o jedinstvenom biračkom spisku nije uzrok. Dakle, zloupotreba Zakona o prebivalištu. A ko je zloupotrebljavao? Pa, onaj ko ga sprovodi. Dakle, službenici koji treba da provere da li neko ispunjava uslove da promeni prebivalište. Na taj način, gospođo predsednice Skupštine, može neko da se prijavi na vašoj adresi, jel tako, da ode i ako službenik to zloupotrebi, znači, to je moguće, ili na mojoj ili na adresi bilo koga od nas prisutnih da se prijavi i službenik to zloupotrebi i kaže – evo, pored Ane Brnabić na toj adresi živi još 20, 30, kako ih većina ovde zove, fantomskih birača. Nisu to fantomski birači, to su birači koji su zloupotrebom prava na prebivalište i tog zakona dobili mogućnost da budu prijavljeni na nekoj adresi, pitanje je da li oni svi uopšte znaju. Šta je posledica ovih pregovora koje ste vodili? Posledica je i međunarodna misija. Ljudi, mi smo došli u situaciju da posle 35 godina političkog pluralizma imamo međunarodne misije koje razmatraju, prvo, imali smo za prošle izbore međunarodnu misiju u Kralja Milana, nismo svi prisustvovali tim sastancima i nismo u tome učestvovali, kao pripremu za izbore. Drugu misiju je vodio gospodin Dačić, kao predsednik Skupštine tada, u ovoj zgradi, i sada posle izbora imamo ponovo međunarodnu misiju, koja takođe traži od nas. Skandal je i za mene poražavajuće kao građanina ove zemlje da na tim sastancima ili čak ne na sastancima, čak i da nije na sastancima, da se uopšte vode sa ambasadorima bilo kakve konsultacije po pitanjima, unutrašnjim pitanjima. I izborno zakonodavstvo, izborni proces i sva pravila koja uređuju taj proces, jesu unutrašnje političko pitanje. Ona su propisana Ustavom, propisna su sistemskim zakonom i mi sada pravimo izuzetke od tih pravila. O samoj dopuni zakona, sada se ipak pristaje i predviđa, dakle, to je kao neka opšta norma koja će važiti za ubuduće za sve izbore, da morate da biste imali aktivno i pasivno biračko pravo, da morate imati najmanje šest meseci prebivališta u određenoj jedinici lokalne samouprave. Međutim, ako se ne spreči zloupotreba Zakona o prebivalištu, onda će neko se prijavljivati pre šest meseci, prijaviće se u mesecu nakon toga, i opet ćemo imati zloupotrebu. Šta time rešavamo? Ako se neko prijavio na nezakonit način mesec pre izbora, znači, moći će da se prijavi i sedam meseci pre izbora. Sada imamo specijalnu odredbu koja se tiče samo izbora za 2. jun ove godine, gde sada se razdvaja aktivno od pasivnog biračkog prava i čak taj rok jeste gotovo 12 meseci, odnosno, tamo jul 2023. godine. Dakle, oni koji su nakon tog datuma promenili prebivalište, neće moći da glasaju. Kolege su ovde govorile, čak i iz opozicije, iz vlasti, su govorili da sigurno ima građana koji su na zakonit način i sa zakonitim namerama promenili prebivalište, biće uskraćeni, ne da glasaju, moći će da glasaju, ali će morati da odu u onu lokalnu samoupravu odakle su došli, ako su promenili prebivalište i bili pre toga u Srbiji. Izuzetak sada na ovaj izuzetak jeste što e odbornici, odnosno kandidati za odbornike ne podležu ovom ograničenju i sada oni će moći kao pasivno biračko pravo će moći da koriste bez obzira na ta ograničenja. Dalje, bez obzira što je ovaj predlog potpisala grupa opozicionih poslanika, ovo jeste zajednički predlog vlasti i dela te opozicije. Dobro, vi to i ne krijete, nije moguće ni sakriti. Rečeno je da je to rezultat nekih pregovora koji su vođeni, podsetili smo se kako su to tekli, da ste potrošili vreme, i to malo vremena što je bilo od izbora 17. decembra do juna, do održavanja izbora, znači, pola godine gotovo se vode neki pregovori, simulira se neki dijalog i na kraju smo došli do ovog, kako bih rekao, rešenja koje ništa ne rešava. Mi ćemo ponovo imati pregovore kada ovi izbori prođu. Ponovo ćemo imati i prigovore na izborni proces, ponovo ćemo imati međunarodnu misiju, ponovo ćemo razgovarati o izbornim uslovima. Dakle, to su sve razlozi zašto ne treba prihvatiti ovaj predlog i sada je kasno da se bilo šta promeni. U prilog ovog obrazloženja zašto ne treba prihvatiti ovaj razlog, priložio bih diskusiju gospodina kolege Milenka Jovanova i priložio bih diskusiju koleginice Paunović, koji su naveli razloge, u stvari, zašto pristaju da glasaju za ovaj razlog, a to bih mogao ja da pridružim ovom obrazloženju kao razloge zašto ne treba glasati. Hvala vam na strpljenju. 

ANA BRNABIĆ: Hvala vam. Reč ima Borko Stefanović. 

BORKO STEFANOVIĆ: Hvala. Kolege narodni poslanici, slušao sam pažljivo i kolegu od prekoputa, slušao sam mnoga ovde izlaganja i nameće se sledeće pitanje – a što vi donosite ovaj zakon? Pošto sam zaista zatečen i iznenađen sam ovim lažnim busanjem u prsa i pričom o savršenim izbornim uslovima kako je sve fenomenalno, ne postoje fantomski birači, nije niko premeštan, sve je idealno, sve je odlično i onda još kažete kao vrhunac cinizma, bacite kolegama iz opozicije koji su ovo predložili u lice tu prljavu krpu i kažete im – pa, vi ste ovo predložili i mi ćemo vas pobediti pod vašim uslovima. Pa, što donosite ovaj zakon ako je sve u redu? Slušao sam malopre ovde kako ništa nije se desilo, sve je bilo idealno i fenomenalno. Pa, šta će vam ovo onda? Čemu onda izveštaj MUP koji smo dobili? Ja vas pitam, zbog toga što ste jako suptilno oćutali ovu raspravu, prećutali ste dogovor koji imate sa delom opozicije na osnovu razgovora, tzv. pregovora, tajnih, zatvorenih, naravno. Prećutali ste činjenicu, ovde je govoreno niko se nije premestio. Evo, imamo izveštaj iz MUP Srbije ovde, samo da čujete neke od brojeva, kolega, Čukarica, period od 1. februara 2022. godine do 31.03. 2022. godine, prijava prebivališta, dakle, pre 3. jula 2023. godine, ovi ljudi ostaju netaknuti, gospodo, Čukarica 1590, Novi Beograd 2400, Palilula 2200, Rakovica 1087, Savski venac 516 samo, Stari grad 608 itd. Onda vi tvrdite, drznete se ovde da kažete – ma kakvi, to ne postoji. Neka su neki od ovih ljudi potpuno legalno promenili prebivalište, to je jako mali broj i to pokazuju i brojevi za kasniji period. Ono što vi nećete da priznate, od 2018. godine vršite nelegalno protivzakoniti transfer, organizovan, birača iz opština Srbije u gradove, najviše u Beograd, a ne samo isključivo iz Republike Srpske, kako ste rekli. Kako ste to rešili? Nikako. Šta je sa onima koje ste nakon izbora u decembru, koje ste pokrali, počeli da vraćate u matične opštine isto organizovano da bi nastavili, recimo, da koriste socijalnu pomoć itd? Sada će po ovom predlogu zakona oni da se vrate u Beograd, da glasaju na ovim izborima 2. juna. I to treba da vam kažemo, čisto da znamo o čemu pričamo. Dakle, ponovo vraćate one koje ste ispisali i na taj način zadržavate nelegalno upisane građane koji, ponavljam, nemaju zakonsko pravo da glasaju na lokalnim izborima, na lokalnim izborima. Šta je sa nadzorom, o kojem je koleginica Tepić ovde pričala? Ne postoji izvršni nadzor nad ovim zakonom, ne postoji izvršni nadzor nad promenama jedinstvenog biračkog spiska. Ono što vi nudite je nadgledanje, ili da se izrazim precizno, stavićete papir pred kolege iz opozicije i pred CRTA na sto, na tom papiru će biti izvod iz jedinstvenog biračkog spiska i onda će oni da se nadgledaju, znači, nagnuće se napred i gledaće u papir. To ste im omogućili. Šta ste im omogućili na medijima, u RTS-u? Ništa. Šta ste omogućili građanima Srbije, da zaustavite plaćanje glasova, kapilarne glasove i pritisak na zaposlene u javnim, ali i privatnim preduzećima? Ništa, nula. Šta ste uradili povodom činjenice, što su potvrdile i domaće i međunarodne posmatračke misije, a i vi, time što ćete glasati za ovaj predlog zakona, da su neki ljudi u MUP-u, SNS-u i Ministarstvu za državnu upravu organizovano, nelegalno prekrajali, kako volite da kažete, u stvari, krali izbore, ljude koji nemaju pravo da glasaju na lokalnim izborima? Da li je iko odgovarao? Da li je jedna krivična prijava procesuirana a mnogo smo ih podneli? Samo do 2022. godine, po dokumentima koje je MUP, koje ste vi kontrolisali, koji i sad kontrolišete, preko 44 hiljade birača je pomereno bez ikakvog osnova. Mi što smo tražili i što tražimo, a što će vas sačekati, gospodo, neće pobeći od vas, verujte. Mora se uzeti ceo spisak. Mora se videti ko je upisan posle 2018. godine 1. januara. Mora se videti gde primaju platu, plaćaju porez, gde se leče, gde im deca idu u obdanište. Mora se otići i na adrese, ali ne samo policajac, pošto ste se to pokazalo da ne funkcioniše, već komisija u kojoj će biti predstavnici ove Radne grupe, recimo. To mora da se uradi. Ako to ne uradimo, a nećemo uraditi pošto nema vremena i nema političke volje vlasti da bilo šta promeni do 2. juna. To je sada jasno i vrapcima na grani. Samo se pravite da vam nije jasno, jer ostaje Cicko? Ko je Cicko? Predsednik Opštine Sokolac koji je prijavljen, pazite sad, pre 3. jula 2023. godine Cicko prijavljen i Cicko će opet da glasa na Vračaru 2. juna, gospodo. Eto vam ga, a ima mnogo, hiljade Cicka i mnogih prijavljenih i kod vaših Mandića i kod vaše ekipice, da ne pričam o trafo-stanicama i ostalim mestima. Sad ćete i ove što ste ispisali sa trafo-stanice da vratite u trafo-stanicu po slovu ovog predloga zakona. Koji je proizvod želje da se nešto pokuša u nemogućim uslovima u kratkom vremenskom roku? Ja to mogu da razumem, a pitate se sada u sebi, pošto na glas ne smete, a koji je to vremenski rok? Četiri dana, poštovane kolege, ostaje za uvid u birački spisak koji se zove – nadgledanje, bez izvršnih ovlašćenja i bez mogućnosti promene. Toliko ste ostavili velikodušno građanima Srbije da zaštite svoje osnovno pravo i da sačuvaju od ove zemlje, koju ste zarobili, Republiku. To ste ostavili. Četiri dana. Četiri dana uvida, zatvara se birački spisak, 3. jul 2023. godine, kad se zatvorio birački spisak? Prvog decembra. Pet meseci. Svaka vam čast. Ovo će biti neverovatno. Ja znam kome pričam. Ja vas pozivam da ustanete kolega Jovanov i kažete šta imate, pošto ste, i time završavam, malopre u vašem izlaganju pokazali šta je suština svega ovoga. Suština svega ovoga i hvala vam, gospodine Jovanov, što ste to pokazali građanima Srbije jeste upravo ono što ste rekli, parafraziraću – dobićemo vas na uslovima koje ste vi tražili i niste nam da li nijednu veličanstvenu pobedu, svaku ste ukaljali našu proslavu. Ja vam kažem, kada ostvarite jednu poštenu pobedu, prvi ćemo vam čestitati. Do tada nećete nas se otarasiti i nikad uspeti nećete u daljem pljačkanju i uništavanju ove države. Hvala. 

ANA BRNABIĆ: Reč ima Tatjana Marković Topalović. Izvolite. 

TATJANA MARKOVIĆ TOPALOVIĆ: Poštovana predsednice, poštovani narodni poslanici, poštovani predstavnici medija, poštovane dame koje vode stenogram i niko ih nikad ne pominje, a mislim da su one jedini pravi arhivari ovog vremena. Verovatno se ne bih javljala za reč da nisam naišla na nešto što je meni bilo jako neobično, a to je neka kumulacija funkcija poslanik – predsednik Skupštine. Pažljivo sam pročitala vaš predlog, poštovana predsednice, i rekla bih da ste bili neprecizni. Prvo, nije mi jasno, mnogo ste zamaglili situaciju ovim zakonom. On je bitan. Zaboravili ste da ispod tog zakona postoji još četiri, pet vrlo bitnih odluka koje se donose i o kojima nismo danas raspravljali. Recimo, u Predlogu odluke Narodne skupštine Republike Srbije, a koju je podnela poslanička grupa Marković Palma, vi niste stavili rečenicu – ukoliko Narodna skupština prihvati da se ovaj predlog razmatra po hitnom postupku. Znači niste ga planirali po hitnom postupku. Drugo, u petoj stavci ste napisali nešto što je meni gramatički prilično nejasno, budući da je usvojen Zakona o rodnoj ravnopravnosti, o rodno senzitivnom jeziku. Napisali ste ovako, podneli ste: „Narodna skupština Republike Srbije u međunarodnim parlamentarnim institucijama koji je podnela predsednika“. Podnela predsednica ili podneo predsednik. To je ono što je ispravno. Mislim, taj zakon je stupio na snagu, a primenjuje se za 11 dana, od 21. maja, tako da bi bilo lepo da budemo oprezni i pažljivi prema tome. Takođe, mislim da se kroz ovaj dokument ili predlog zloupotrebljava član 157. Član 157. Poslovnika kaže da bi trebalo imati načelni pretres ili šta već, pošto je ovo vaš dokument, za međusobno uslovljena rešenja i koja su međusobno povezana. Ja sam fizičar, ali niđe veze sa Zakonom o jedinstvenom biračkom spisku i ostalim kadrovskim promenama koje pravite. To je prvi deo. Znate li zašto mi je ovo neobično? Verovatno ne bih reagovala da je to bilo koji narodni poslanik, ali to ste vi i vi ste predsednik Skupštine. Očekujem i operativnost i pismenost, a bez želje da vas uvredim, prosto verujem da vam to neko drugi sastavlja. Sledeća stvar koja predstavlja okruženje rada ove skupštine jeste hitnost. Sve ste nazvali hitnim. Čekate poslednji trenutak da biste nešto uradili. Ja ne znam koliko vi živite u realnom sistemu, ali ja dolazim iz potpuno realnog sistema, ne iz laboratorijskog. Narod ovo gleda i narod se pita šta je to vama hitno. Mi možemo da prihvatimo da je ovaj zakon jako bitan i jako hitan. Međutim, zakasnili ste u njemu, u svemu ste zakasnili, sve ste radili u poslednjem trenutku. Međutim, vi koristite član 167. tako što manipulišete njime. Pročitaću vam član 167. kada smete hitno da zasedate. Po hitnom postupku može da se donese zakon kojim se uređuju pitanja i odnosi nastali usled okolnosti koje nisu mogle da se predvide, a ne donošenje zakona po hitnom postupku moglo bi da prouzrokuje štetne posledice po život i zdravlje ljudi, bezbednost itd. Ja ne vidim da su ove personalne promene hitne i ne znam zašto to sebi dozvoljavate. Ako je hitno to je sad, a ne za dva, za tri, za pet meseci. Rastezanje od pet meseci, osim jedne tačke, ništa ovde nije hitno. Naravno da nije hitno donositi odluke o izborima, članovima, zamenicima itd. Na šta smo sveli rad Skupštine? Da ne možete da se dogovorite kako će vaš predsednik Aleksandar Vučić da raspodeli vaše funkcije. Molim vas, predsednice Skupštine, član 106. stav 3. kaže da je isključivo zabranjeno bilo kakvo dobacivanje bilo kom poslaniku. Molim vas da ga upotrebljavate i kod opozicije i kod pozicije. Znači, potpuno je nekorektno bilo šta dobacivati, jer sam ovde sedela i sedim uredno i nikome ništa nisam dobacila. Dakle, ja sad postavljam pitanje hitnosti, bilo čega što ste uradili. Vama je jedino hitno da postavite nove poslanike, jer mi možemo sada da otvorimo ovde otvorenu učionicu ili prostor za poslanike koji na svakoj Skupštini polažu zakletvu. Prošlo je pet meseci od izbora i još uvek imate poslanike koji polažu zakletvu i koji se pomeraju na crti zato što niste uspeli da se dogovorite oko raspodele funkcija. Naravno, to je moja lična percepcija, ali mogu da vam kažem da narod podjednako isto to gleda. Neću trošiti vreme više od onog koje je zakonsko. Ja hoću da vas podsetim na tu zakletvu koju ste položili, a položila je i jedna gospođa narodna poslanica, da smo se obavezali da radimo po Ustavu i po zakonu. Ja iskreno da vam kažem 31 godinu radim u učionici i očekujem da atmosfera bude kao u učionici, vi ste neki učitelj ovde i predsednik Skupštine. Bilo bi lepo da ovi ljudi ne govore, nego da slušaju, jer ih narod gleda. Samo da vam kažem, prosek ljudi koji predstavljate jeste 30.000. Znači, 250 poslanika predstavlja 30.000 ljudi. Mislim da ste odgovorni prema svojih 30.000 ljudi. Ja sam odgovorna prema mojim. Prema tome, molim vas da prosto uredite rad Skupštine, da nema dobacivanja, da nema međusobnih razgovora, da se čujemo međusobno, ako želimo da radimo u nekom pozitivnom duhu. Aristotel je davno rekao, a Ajnštajn je preuzeo i može da vam budu dosadni, mogu da vam budu dosadni citati intelektualaca, ali je rekao sledeću stvar: „Ne radite ništa, ne govorite ništa i budite ništa.“ Za 12 godina toliko ste obesmislili rad ove Skupštine da je ja nijednom nisam uključila. Ja čak i ne znam vaša imena i ne interesuju me. Vi ste narodni poslanici koji predstavljaju narod. Nemojte zaboraviti, narod vas gleda, narod vas plaća i narod će vam na kraju. Tako je, ja se tako i ponašam, tako se i ponašam bez želje da komuniciram sa poslanicima. Hvala vam na pažnji, hvala vam na ovome što ste me saslušali i hvala vam što me niste prekidali i nadam se da ste shvatili da je sve ovo bilo u okviru teme. Znači, vaš dokument i hitnost uopšte ne odgovaraju ovom zasedanju. Hvala lepo. 

ANA BRNABIĆ: Hvala vam. Idemo dalje. Reč ima narodni poslanik Vladimir Đorđević. Nije tu. Reč ima narodna poslanica Tatjana Pašić. Izvolite. 

TATJANA PAŠIĆ: Poštovane kolege, poštovani građani, usvajanje izmene Zakona o biračkom spisku ima jedan jedini cilj i to je da sada ispadne da ispunjavate zahteve opozicije i da ste baš izašli u susret opoziciji, a u stvari prikrivate vaše malverzacije i izborni inženjering i već planirate nove. Zanima me, kako smo uopšte došli u ovu situaciju i ko je odgovoran za haos koji je nastao sa promenama prebivališta u kojem su učestvovali i Ministarstvo za lokalnu samoupravu i Ministarstvo unutrašnjih poslova? Problem je što je ova izmena zakona oročena samo za ove lokalne izbore, pa se pitam šta je bilo prethodnih godina, čak od 2018. godine i šta će se dešavati na nekim budućim izborima? Nastaviće se praksa promene prebivališta, selidba iz opštine u opštinu u izborne svrhe, nastaviće se krađa i neregularni izborni uslovi. Kako se desilo da se zakoni menjaju u toku izborne kampanje, tri nedelje pred izbore? Birački spisak se zatvara 17. maja 2024. godine i ima četiri radna dana da se spisak očisti. Da stvarno želite da se poboljšaju izborni uslovi, uradili biste to mnogo ranije. Šta ćemo sa nasiljem na svakom koraku? To moram da pomenem zato što je danas u mom komšiluku, u centru grada, naoružana grupa ili maskirani kriminalci sa metkom u cevi, obračuni kriminalnih grupa, ne znam šta se tu desilo, prebijen je profesor u školi, otkačio se ringišpil, muž izboo ženu, to su vesti koje imamo sada ova dva, tri dana. Dokle mislite da će ovaj narod to sve da trpi? Ništa se nije promenilo, jer se najviše plašite slobodnih i demokratskih izbora. Na tim izborima biste izgulili i vlast i slobodu. Sigurna sam da će i to brzo doći, mnogo brže nego što očekujete. 

ANA BRNABIĆ: Hvala vam. Reč ima narodni poslanik Branko Miljuš. Izvolite. 

BRANKO MILJUŠ: Hvala. Poštovane građanke i građani Srbije važno je da znate da predloženim zakonom o izmenama i dopunama tog zakona neće biti promenjen izborni inženjering, neće se zaustaviti migracije birača i neće se sprečiti upotreba biračkog spiska kao alatke za prevaru. Da probam da vam to i objasnim. Problem biračkog spiska se pominje u 11 ODIHR-ih izveštaja. On se pominje i u Rezoluciji Evropskog parlamenta koja je donesena nakon izborne prevare i krađe koju smo dokazali i mi iz opozicije i ljudi iz nevladinog sektora, ali i međunarodni posmatrači koje je Vlada čiji ste vi bili predsednik, gospođo Brnabić, pozvala u Srbiju. S tim u vezi, želim da građanima skrenem pažnju na neke citate iz tih ODIHR-ih izveštaja. Prvo, na ODIHR-ov konačni izveštaj iz 2020. godine, gde na strani 11. se kaže da je radna grupa formirana kako bi izvršila reviziju biračkog spiska uz učešće Organizacije civilnog društva, praktično okončala mandat, a da nije uradila ništa. Traži se detaljna provera biračkog spiska. U sledećem ODIHR-ovom izveštaju iz 2022. godine se konstatuje da niste pozvali ni ljude iz Civilnog društva u tu radnu grupu. Oprostite, jeste li meni nešto rekli? Gospođo Brnabić, ako bi ste mogli, vidim da nešto drugo radite i poštujem, ali postoji nekoliko poslanika od kojih ne može da se govori sa ove strane. Da ih ja ne bih sada pozivao po imenu.

ANA BRNABIĆ: Ja vas pažljivo slušam, samo mi recite smeta vam što govore? 

BRANKO MILJUŠ: Meni uopšte ne smeta, samo što to nije pristojno, pa bih vas ja molio.

ANA BRNABIĆ: I ja bih takođe kao i vi volela ovde kamernu atmosferu, nego nikako to da postignemo. Ne znam što vam ne smeta kada vi dobacujete? 

BRANKO MILJUŠ: Hajde, probajte makar sa ovim ljudima sa kojima ste bliski.

ANA BRNABIĆ: Molim vas, nemojte da dobacujete. Izvolite. 

BRANKO MILJUŠ: Znači, u sledećem ODIHR-ovom izveštaju iz 2022. godine se konstatuje da radna grupa za kontrolu biračkog spiska nije u članstvo uvrstila ni one ljude iz civilnog sektora. Na kraju se kaže da je neophodna potpuna revizija biračkog spiska. Znate zašto su važne 2020. i 2022. godina? Zato što su statističari utvrdili da je u tom periodu u birački spisak upisano bez prava 46.660 građana. Ništa što ovaj zakon tretira neće promeniti činjenicu i svi ti ljudi će ponovo glasati. Važno je zbog građanki i građana da podsetimo da birački spisak nije postao ovakav nekim čudom, nego da je to plod kontinuiranih aktivnosti koje nisu mogle biti sprovedene bez MUP-a i bez Ministarstva za lokalnu samoupravo, zbog čega je pravni tim stranke „Slobode i pravde“ podneo krivičnu prijavu protiv dva ministra koja su se u međuvremenu negde zarotirala, ali još uvek su u vladi. Isto tako smo podneli krivične prijave protiv ljudi, bivših rukometaša, Nebojše Jovanovića i Vladimira Mandića koji su na svoju adresu, odnosno u svoju zgradu i u svoj hotel prijavili veliki broj lica. Svi oni su prijavljeni pre juna 2023. godine, svi dolaze iz BiH, odnosno Republike Srpske i većina ih radi u nekim institucijama Republike Srpske. Da zaključim, ovo polovično rešenje je dimna bomba koja neće sprečiti izbornu prevaru koju danas spremate. Ovo rešenje, polovično rešenje će služiti samo za dve stvari, da relativizujemo krivičnu odgovornost onih koji su izbore pokrali u decembru i da probamo da omogućite, da probate da omogućite Aleksandru Vučiću da uzvikne onda kada ga vratite u kampanju za neki dan, kako su svi zahtevi opozicije ispunjeni baš onako što je predsednik, što je šef poslaničkog kluba malopre i naglasio. Hvala. 

ANA BRNABIĆ: Hvala vam. Reč ima Slađana Radisavljević. 

SLAĐANA RADISAVLJEVIĆ: Dame i gospodo poslanici, gospođo predsedavajuća, za manje od mesec dana smo po drugi put navrat-nanos okupljeni da raspravljamo o zakonu koji reguliše pitanje izbora dok traje izborna procedura. Želim, gospođo predsednice, da vas podsetim na jednu vašu obavezu, da izađem iz konteksta, to je član 28. Poslovnika o radu Skupštine, da ste dužni da donesete Poslovnik, odnosno kalendar rada ove Skupštine. Nedonošenje ovog kalendara vi ne samo da otežavate rad nama opozicionim poslanicima, već i svojim ljudima. Na taj način direktno utičete na rad pojedinih lokalnih samouprava. Evo, mi danas u Kragujevcu smo imali u 09,00 časova zakazanu Skupštinu Grada Kragujevca i vaši ljudi, znači Skupština je otkazana, vaši ljudi nisu mogli da budu tu i naravno to je bruka za vas. Vi ste se obrukali, mi kao opozicija ćemo to iskoristi. Na kraju krajeva, posao opozicije je da vas lovi i čeka na greškama. Osnovno pravilo parlamentarne demokratije je da nema promene pravila igre dok se igra igra. Znači, okupe se deca na poljančetu i nikome ne padne na pamet da na poluvremenu promeni pravila igre. Znate, ja kao nastavnik matematike, najavim deci pismeni zadatak i ako promenim bilo šta, rok ili teme, odnosno na oblasti, odmah dobijem tužbu kod direktora, a nekad i bogami i predstavku Ministarstvu prosvete. Jedino ovde možemo da menjamo pravilo igre kad nam god to padne na pamet. SNS je prvo predao, odnosno raspisao izbore i predao izbornu listu, a onda smo raspravljali o Zakonu o lokalnim izborima i menjao i rokove. Približavaju se krajnji rokovi za predaju izbornih lista, odnosno za povlačenje istih, a mi raspravljamo o Jedinstvenim biračkom spisku. Da se vratim na birački spisak, da ne bi bila opomenuta kao moj kolega. Po meni je birački spisak preduslov da opšte izbora bude, znate. Nema urednog biračkog spiska, nema izbora. Idete u unapred izgubljenu bitku, znači da izgubite uludo glavu. To znači ili vam glava ne vredi ili je malo cenite. Tek uredimo birački spisak po meni su teme broj 2. i 3. su da kažem, i pitanje medija i pitanja pritiska ljudi u javnom sektoru i znači sve ono što utiče i konačno utiče na krajnji rezultat, odnosno na rezultate izbora. Postavljam pitanje - nije li ova izmena u stvari priznanje za Arenu i za Malu Krsnu? Da li zaista verujete, ja to pitam kolege i sa jedne i sa druge strane, da birački spisak možemo da uredimo u naredne tri nedelje? Mene niko ne može da ubedi. Znači, ja ne verujem, to je procedura, taj proces koji traje, ja sam i prošli put rekla, to mora da traje da bi bio uredan najmanje pola godine i godinu dana. Postavljam pitanje - ne kažnjavamo li mi ljude one najnormalnije, poštene koji su, da kažem, najiskreniji iz pravih razloga promenili mesto prebivališta? Ljudi prosto, udaju se žene, preseljavaju se, prelaze iz grada u grad i umesto da kaznimo krivce, odnosno one koji su manipulisali biračkim spiskom, mi kažnjavamo ljude. Postavljam pitanje - šta je garancija da neće biti antidatiranja? Znate, ako je neko sebi dozvolio tu, da kažem, tu privilegiju i drznuo se da šara po tom biračkom spisku, šta je garancija da neće biti antidatiranje u tom istom biračkom spisku? Kad je jednom izgubio poverenje, on je izgubio poverenje. 

ANA BRNABIĆ: Isteklo vam je vreme, samo privedite kraju. 

SLAĐANA RADISAVLJEVIĆ: Evo, samo još jednu rečenicu. Ja se izvinjavam. I na kraju, samo da postavim pitanje, šta je sa lokalnim samoupravama koje su imale izbore 17. decembra, kao što je Kragujevac? Šta se sa nama dešava? Jesmo li mi, da kažem, građani drugog reda? Znači, jedno poluvreme igramo po jednim pravilima, drugo po drugim pravilima. Mislim, neka nam ovo bude poslednji put zaista svima nama. Kolegama koji izlaze na izbore, ja želim da kažem, ne želim da budem maliciozna, želim uspeh, ali imam pravo na svoju sumnju. Hvala. 

ANA BRNABIĆ: Hvala vam. Reč ima Mila Popović. 

MILA POPOVIĆ: Zahvaljujem. Srbija se posle 189 godina od donošenja Sretenskog ustava našla u situaciji u kojoj naši zakoni ne služe ničemu osim da legalizuju i manipulacije. U Srbiji 189 godina kasnije odumire demokratija. Umesto da zakoni štite narodnu volju i integritet našeg izbornog sistema, oni ga potkopavaju. Srbiju, njenu državnost i demokratiju zaposela je organizovana grupa. Ta organizovan grupa je spremna da zarad svojih privilegija i fotelja, zarad svojih sebičnih interesa i nezajažljive potrebe da po svaku cenu ostanu na vlasti učini sve. Zbog tih svojih niskih, nečasnih, ali i protivzakonitih pobuda naša država se nalazi pred kolapsom. Ako neko prekraja narodnu volju, onda više nemamo državu koja je građena vekovima. Danas niko više ne zna koliko ljudi zapravo živi i glasa u Srbiji i u Beogradu. Ovo što ste izneli pred nas narodne poslanike danas nije ništa, nula, a proces koji treba da dovede do fer i poštenih izbornih uslova vodite po principu - laži i odlaži. Ne varate vi samo nas kao poslanike, vi varate milione građana naše Srbije. Fiktivna prebivališta ostaju nepromenjena, a fantomski birači slobodno šetaju po biračkom spisku i glasaju. Podsetiću vas da smo vaše mahinacije dokumentovali još krajem 2021. i početkom 2022. godine kada ste autobusima dovodili ljude iz Republike Srpske i prijavljivali ih na beogradske adrese iako u Beogradu ne žive. Ti ljudi će na junskim izborima moći da glasaju i kroje sudbinu onih koji zaista žive u Beogradu. Ovo je izdaja demokratije, ovo je sramota za našu zemlju. Fantomski birači će naravno i dalje biti u biračkom spisku. Zakon dozvoljava da onaj koji je već u biračkom spisku, a promeni prebivalište u poslednjih 11 meseci tu i ostane. Svi oni će ostati sa prebivalištem za neku novu krađu na nekim narednim izborima. Suština nije u 12 meseci, 11 meseci, osam meseci od prijave prebivališta. Suština je da ljudi koji ne žive u Beogradu, koji ne žive u Srbiji, tu im nisu, da kažemo, centralne životne aktivnosti, nemaju pravo da glasaju na lokalnim izborima u Beogradu i u Srbiji. To je suština, makar oni bili prijavljeni i pre nekoliko godina, a znamo da od 2018. godine prijavljujete fantomske birače. Pošto vam je jasno da vas u Beogradu više ne žele, pošto ste shvatili da Aleksandar Šapić je nesposoban, bahat i nasilnik koji ne ume da vodi milionski grad, ali ume da građanima lomi telefone, vi ste morali da se sa 14 organizacija spojite, od Mirinih julovaca, Šešeljevih radikala, Slobinih socijlaista do naprednjačkih zavetnika kako biste sačuvali fotelju Aleksandru Šapiću a sebi privilegije. Zbog toga u ovoj izbornoj lakrdiji Stranka slobode i pravde neće učestvovati zajedno sa drugim nepokolebljivim strankama. Mi nećemo izdati demokratiju i nećemo pristati na sramoćenje Srbije. Novi izbori su neminovnost kao istinska reforma izbornog procesa, kada će se primeniti ODIHR preporuke i tada više neće biti lapanja, neće biti lova u mutnom i punjenja već prepunih naprednjačkih džepova. Tada će ovom narodu svanuti i ponovo će dobiti svoje dostojanstvo i ponos, a to vas, gospodo, naravno najviše i plaši. Hvala vam. 

ANA BRNABIĆ: Imate još 15 sekundi ako hoće Peđa Mitrović da objasni kako je pre 2012. godine bilo sve divno. Moglo je za 15 sekundi. Pošto na listama poslaničkih grupa više nema prijavljenih za reč, pre zaključivanja zajedničkog načelnog i jedinstvenog pretresa, pitam da li žele reč predsednici, odnosno predstavnici poslaničkih grupa? Reč ima Aleksandar Jovanović. Izvolite. 

ALEKSANDAR JOVANOVIĆ: Dozvolićete mi, predsedavajuća, tj. predsednice parlamenta da se pre nego što pređem na temu dnevnog reda zahvalim kolegama iz SSP, iz Srca, iz NADE i svima onima koji zajedno izlaze na istoj listi na izbore u Novom Sadu. Koliko god mi bili različiti imamo zajednički cilj a to je da jednom za sva vremena sklonimo ovu lopovsku vlast iz naše Srbije, a to jedino možemo da uradimo zajedno i kada to budemo shvatili da koliko god da smo različiti i levi i desni, različitih orijentacija i programa jedino zajedno možemo da srušimo SNS. Na to sam pozivao od početka i evo i dalje pozivam da se ujedinimo ljudi. Sada da pređem na temu dnevnog reda. Ne znam, gospođo Brnabić, i vi svi koji vodite ovu državu ko pravi spiskove i šalje one male listiće i poziva na izbore ljude? Ako bi mogli mog pokojnog Dimitrija, mog oca koji je umro pre 16 godina da više pozivate da glasa. Čovek je umro pre 16 godina. Ljudi, i dan danas dobija od kada je Vučić došao na vlast, moj pokojni Dimitrije, poziv da glasa. Sada mi objasnite kako je to moguće? Čovek jednostavno više nije živ, tako da vas molim da ga više ne pozivate jer je fizički onemogućen da glasa. Druga stvar, razmišljam nešto … Gospođo Branabić, jel možete ovog što urla tamo da ga smirite malo, molim vas. 

ANA BRNABIĆ: Čovek se izbezumio, mislio da je ovi bojkotuju izbore, kada je čuo sada da ne bojkotuju izbore, čovek ne zna šta da radi. Vi ne razumete kakvu ste sada veliku stvar rekli građanima Srbije. Hajde samo napred, hajde. 

ALEKSANDAR JOVANOVIĆ: Gospođo Brnabić, za to što sada radite vi ste meni dali četiri opomene. Evo ja ću sad da stavim moju karticu platnu, pa vi skinite koliko kog treba. Kad god napravim neki prestup, vi odvadite koliko treba sa mog računa, pošto ste me četiri puta već opomenuli, biće i za vašeg brata, a biće i za grejanje, za bazen gore u Jovankinoj vili. Dakle, ko se najviše raduje ovim izborima, ko zna kojim po redu, gospodo nesnsnošljivi? Znate ko se najviše raduje? Oni moji Romi koji žive ispod mene dole u Žarkovu, Makišu, jer kad god su izbori vi dođete i date im po hiljadarku i oni kažu super ponovo izbori, evo, dobili smo još po 1.000 dinara od Vučića. To je vaš opravdani metod. Najvećoj sirotinji dajete po hiljadarku, onima koje ste ucenili radnim mestima, koje držite po javnom sektoru, pretite otkazima, to ćete da nastavite da radite. Dakle, šta se dešava dalje? Nesumnjivo da će izmene ovog zakona i ovaj zakon doprineti da više ne možete da tumbate ljude iz Kruševca u Kragujevac, da tumbate ljude po Srbiji i da se bavite nomadskim izborima. To više nećete moći da radite, a ostaje veliki posao koji nas čeka, a to je da Srbi konačno oslobode svoj javni servis. Evo, bio prošli put ovde na razgovorima, to je deo takođe ove priče o poboljšanju izbornih uslova, došao Bujke na razgovor. Prvo Hil, koga ste pozvali, jer vam bitniji Hil od Bujketa, mada je i Bujke isto bitan, došao čovek nešto da razgovara, a o čemu da razgovara, da razgovara o tome da opozicija dobije vremena u informativnom programu RTS-a onoliko koliko je dobila na ovim izborima. Koliko je to opozicija dobila 17. decembra? Samo se vi smeškajte gospođo Brnabić, lepo vam stoji taj osmeh u uglu usana. Vrlo ste šarmantni. Dakle, sve bi bilo drugačije da ste vi nesnsnošljivi dobili 17. decembra na izborima u Beogradu, ali vi te izbore niste dobili i pored epske pljačke i pored toga što ste trpali ljude, prijavljivali ih da žive u trafostanicama, pa to Biba struja ne bi preživeo, to što vi radite. I pored toga što ste našli nove preletače, zaprao stare, jedna je stara, ona se zove Milica, Mica sa dva lica, Milica zavetnica, koja je na onim prethodnim izborima dala četiri svoja odbornika, pa ste vršili vlast u Beogradu iako ste dobili 70.000 glasova manje, pa ste našli ovde neke iz Mi – glas iz naroda, doktora ovog trećeg oka Nestorovića, ovog Jerkovića, Jerkovića koji je bio samostalni poslanik ovde, pa ste našli ovog Kena. Evo ga ovde, ovaj od Barbike muž, Ken. Sve bi to drugačije bilo i ne bi gospodin Jovanov, ovaj gutač žaba, morao da guta sad najveću žabu. Kako ste gospodine, jer krekeće nešto sa one strane? Jel sve u redu? Kaže - nema veze krši se Ustav, kao njemu problem što se krši Ustav. Jovanovu problem što se krši Ustav, pa sam morao da progutam žabetinu. Popijte malo vode, jel krekeće nešto sa vaše strane. I tako sve u svemu, na kraju da završim, pošto smo rekli treba da se završi ovo, gospođo Brnabić može jedno pitanje? Može? Koja je vaša tačna adresa prebivališta ili boravišta? Užička, jel? Nije. Gde je? Jovankina vila, preko puta Kristofera Hila, jel, na Dedinju? Samo se vi smejte gospođo Brnabić. Znači, građani Srbije, u ovoj zemlji biće bolje onog momenta kada Ana Brnabić prestane da boravi i da prebiva i da živi u Jovankinoj vili na Dedinju, kad prestane epska pljačka svih vas koji ste puni kao brodovi i fejkujete ovde nekakve izbore. Ništa vi nećete ovde da promenite, doći će dan da vam ponovim, vama je smešno gospođo Paunović, takođe. Smešno vam je? Hajde smejte se malo da vas čujem, hajde. Neka vas čuje narod kako se smejete. Vidite građani Srbije svi ovi koji sede ovde i ovi koji su sedeli na prošloj sednici ovde, teški su milione evra, puni su kao brodovi, ne znaju šta će sa parama i smešno vam je naravno. Lako je iz Jovankine vile, iz bazena gospođo Brnabić smejati se građanima Srbije dok vam plaćaju grajanje za bazen. Vama je to smešno. Vidite ovako, ja sam do sada vama dužan, ne znam da li ste mi skinuli nešto sa kartice do sada, verovatno sam nešto prekršio, do sada ste mi skinuli samo za protekle dve sednice 40.000 sa računa. Samo da znate, doći će dan kada ćemo mi doći kod vas da vam ispostavimo sve računa, da kažete koliko vredi taj ugovor sa Ziđinom, koliko vredi Jovankina vila, da, da, sve što ste sakrili od naroda, koliko vrede svi vaši tenderi, koliko će da košta građane Srbije to što ćete im srušiti Sajmište, jer ćete da gradite sa Arapima ponovo neke velelepne hotele, a pojma nemam koliko to košta. Koliko će da košta rušenje simbola srpske države, Generalštab. Pitanje je šta ste vi nameračili, da srušite Generalštab, zamisli Jovanov da ustane iz groba Vojvoda Stepa, znaš šta bi ti radio? Progutao bi mnogo žaba. Dakle, gospođo Brnabić, trenutno boravite u Jovankinoj vili, kada budete boravili tamo gde vam je mesto, a to je Zabela, ovoj zemlji će biti bolje. Hvala lepo. 

ANA BRNABIĆ: Ako bi me Zabela spasila od vas, ja bih rado otišla, ali nema šanse. Nema šanse, i tamo bih vas čula. 

ALEKSANDAR JOVANOVIĆ: Koliko ste mi skinuli?

ANA BRNABIĆ: Reč ima Radomir Lazović. 

RADOMIR LAZOVIĆ: Hvala predsedavajuća. 

ANA BRNABIĆ: Izvinite gospodine Lazoviću, važno mi je, ljudska pristojnost osnovna. Gospodine Jovanoviću, to nije platna kartica, time ne možete ništa da platite. Ne pokušavajte u prodavnici to i ne mogu odavde da vam uzimam nikakav novac zato što imate opomenu, a ni nemate danas opomenu zato što sam vas pustila da široko radite šta god želite. Dobro, ljudi su se zabavili, nadam se i građani, svakako je dobro da vide koliko ste ozbiljni, koliko ste odgovorni, da li da glasaju za vas ili da ne glasaju za vas, ali to vam nije platna kartica, to vam je identifikaciona kartica za poslanika. Tako da ne možete time da platite. Izvolite gospodine Lazoviću. 

ALEKSANDAR JOVANOVIĆ: Ovo je „Adiko banka“. Koliko se razumete u platne kartice, vi i vaš brat? Videlo se dobro šta sam ubacio, evo nek pogledaju ljudi. Ovo je platna kartica gospođo Brnabić, ona gde vi uzimate proviziju.

ANA BRNABIĆ: Onda nemojte da stavljate platnu karticu u poslaničku jedinicu. Pokvarićete i jedno i drugo. Hvala. Izvolite Lazoviću. 

ALEKSANDAR JOVANOVIĆ: Hoćete da vam dam moju platnu karticu? Da stoji kod vas, i ovako je koristite svaki dan kao tuđe pare.

ANA BRNABIĆ: Izvolite. 

RADOMIR LAZOVIĆ: Ja bih samo hteo da kažem pošto imam reč, prvo hvala za reč predsedavajuća. Drugo smatram da je moj kolega Jovanović apsolutno u pravu kada ističe to da je po duplim aršinima. Neki se kažnjavaju, dok drugima je dozvoljeno da rade praktično šta hoće, ali pohvaljujem vašu nameru da probate da uvedete jednu drugačiju atmosferu u ovu Skupštinu. Za sada ide u redu, ali da se vratimo na suštinu, šta mi iz te Skupštine možemo kao građani da dobijemo. Pratio sam vrlo pažljivo kolege koje su govorile protiv ovog zakona i hteo bih da kažem da se sa mnogim stvarima koje su iznete zaista i slažem. Da, ovaj zakon neće rešiti pitanje biračkog spiska. Neophodna je komisija za birački spisak koja će utvrditi ko je, koliko i kada vršio intervencije u biračkom spisku i približiti njegovo stanje realnosti. Mi insistiramo na formiranju ove komisije, prema konceptu i nacrtu koji je civilno društvo istaklo i smatramo da je to jedini ispravan način kako ova komisija može zaista i da uradi ovaj posao i da to jeste veći posao od onoga što je danas pred nama, ali smo smatrali da bi sa jednim ovakvim zakonom mogli da ograničimo ono što je SNS radio u prethodnih godinu dana, kada je postojao određeni pik tih aktivnosti. Da, oni su radili verovatno ova unošenja i ranije. Smatramo da bi ovim ipak mogli da ograničimo ono što su do sada uradili i barem da učinimo da naredni izbori budu više fer nego što su bili prethodni. Da li će ovaj zakon rešiti pitanje pritisaka na birače, o čemu ODIHR govorio, o čemu su posmatrači govorili? Ne, neće. Neće rešiti ni kupovinu glasača. Neće rešiti ni stanje medija, ali to su sve stvari na kojima insistiramo. Ovaj zakon konkretni, koji smo uspeli da nateramo vlast da prihvati, iako ga predlaže opozicija, treba da ograniči nešto što je bio jedan potpuno nov sloj prevare, ne znam ni kako da kažem, na prethodnim izborima, koji je učinio te izbore još gorim nego što smo uopšte mogli da pretpostavimo da bude. Stanje u ovom društvu, kriza koju je izazvala ova krađa je ogromna zaista i to je zaista poražavajuće da mi opet moramo da pričamo o ovome. Zašto ne možemo da imamo normalan izborni proces, u kome kada glasate taj glas ode onima koji su ga zaslužili, kome ljudi veruju? Pa zato što, kada bi tako bilo, ova vaša grupacija bi bila odavno zaboravljena u Srbiji i davno bi joj videli leđa. Jasno je da time što ste oteli institucije i što kradete izbore i što kontrolišete medije, zapravo zadržavate vlast. Ipak, uprkos tome, mi vam se povlačiti nećemo. Gde god se otvori prostor da stanemo i borimo se, to ćemo raditi. Nećemo vam dati nijednu ulicu, nijedan grad, nijednu opštinu, da ga uzmete bez borbe, a optimizam mi uliva, kao što sam već rekao, činjenica da u brojnim opštinama na prethodnim izborima je opozicija već imala većinski osvojen broj glasova. Dakle, mislim da je ovaj zakon, uprkos svoj ovoj krizi i problemima sa kojima se suočavamo danas, korak u dobrom pravcu. Zato smo ga predložili. Predložio ga je veliki broj organizacija, predložio ga je veliki broj koleginica i kolega i ja mislim da je ovo dobra stvar koju ćemo podržati, jer smo je i predložili, a argumente kolega koje su govorile protiv novog zakona, koje su govorile o teškoj situaciji koju imamo u društvu apsolutno poštujem i apsolutno uvažavam, samo mislim da nam je različit vid borbe nešto što nas razdvaja. Ali kao što je moj kolega Jovanović govorio, nas ujedinjuje želja da ovom državom ne vladaju ljudi koji se svakodnevno ogreše o zakon i koji ovu zemlju zaista na mnoge štetne načine vode, što je dovelo do onih posledica koje vam se ne sviđaju kada ih ponovim, a ja ću ih ponavljati dok god ih ne rešimo. Srbija je zemlja sa najvećim ekonomskim nejednakostima ili jednim od najvećih u Evropi. Ljudi umiru od zagađenja, otpadne vode se ne prečišćavaju, ne ulažemo u energetsku efikasnost, mladi odlaze. Dakle, sve su to problemi koji su direktno povezani sa time što kradete izbore. Hvala. 

ANA BRNABIĆ: Hvala. Reč ima Zoran Lutovac. Izvolite. 

ZORAN LUTOVAC: Pažljivo sam slušao šta govore kolege. Hteo bih najpre nešto što je u vezi sa izbornim uslovima, a što je trenutno aktuelno, a na šta bi trebalo da reagujemo svi koji se borimo za slobodne i poštene izbore, a to je nedostupnost opštinskih javnih uprava i notara. Konkretno Ruma, u Rumi opozicija ne može da dođe do notara, zato što očigledno postoji pritisak, politički pritisak, da notari ne vrše svoju dužnost. I to je direktno kršenje Ustava, član 5. stav 4, gde političke partije uzurpiraju državne institucije, pa i šire od toga. Dakle, još jednom molim, da ljudi ne bi upadali u te institucije, da ne bi morali na drugi način da se bore za svoja prava, da se prekine sa političkim uticajem. Što se tiče niza iznetih ove primedbi i sugestija i raznih predloga, moram da kažem da se sa mnogima od njih slažem i da su mnoge od njih veoma korisne i da mi je veoma žao što neke kolege koje su ostale u parlamentu da bi se borile institucionalno, a nisu učestvovale u borbi za izborne uslove, jer da su učestvovali u borbi za izborne uslove, učestvovali u ovim razgovorima, izneli ove argumente, verovatno bi ovaj zakon bio kvalitetniji, verovatno bi bio bolji, jer ima toliko korisnih sugestija. Što se tiče toga da će ovaj zakon biti neki zaklon za ne znam šta već, ne, mi smo svesni u šta ulazimo. Izborne krađe je bilo, izborna krađa je potvrđena, to nema nikakve dileme. Ovaj zakon bi trebalo da amortizuje negativne posledice onoga što se dešavalo i da za predstojeće izbore 2. juna amortizuje negativne efekte onoga što se dešavalo ranije. To je, dakle, iznuđeno, privremeno, korak u dobrom pravcu, ali nije dovoljno. Niko ne može da kaže da posle ovog zakona sve će biti super, sve je u redu. Nije i neće, ali će biti korak u dobrom pravcu i amortizovaće se, otkloniće se neki u značajnom delu negativni elementi onoga što je bilo u decembru mesecu. Ono što je takođe veoma važno jeste da je očigledan bio pokušaj vladajuće većine da među nama koji smo u opoziciji i različito gledamo na borbu za izborne uslove, da se baci neka vrsta koske da se međusobno raspravljamo na tu temu. Naše kolege koje drugačije misle nisu naši protivnici. Vi ste naši protivnici. Ono što mi u ovom trenutku različito gledamo na vrstu borbe koju treba da vodimo za izborne uslove ne znači da smo međusobno protivnici, a kamoli neprijatelji. Naprotiv, postoje mnogi primeri gde čak i u ovim uslovima jako dobro sarađujemo, recimo, u Ivanjici imamo koaliciju sa onima koji ne izlaze na izbore, a to je SSP. U Užicu imamo koaliciju sa onima koji ne izlaze na izbore, a to je SRCE, a u Novom Sadu imamo koaliciju i sa jednima i sa drugima, a i sa koalicijom NADA. Uzgred budi rečeno, neke od ovih koji ne izlaze na izbore nemaju problem sa notarima u Rumi, dok mi koji izlazimo na izbore imamo problem sa notarima u Rumi. To je mali problem. Prema tome, ovo je čak i jedna vrsta zgodne prilike da za takve liste gde ima i jednih i drugih, i onih koji su za bojkot i onih koji su za izlazak na izbore, glasaće svi, i oni koji su za bojkot glasaće zbog onih koji su za bojkot, a oni koji su za izlazak na izbore glasaće za one koji su za izlazak na izbore. Jasno je da se ovim ne daje nikakav legitimitet bilo čemu. Niko ne može da da legitimitet neregularnosti, nepravilnosti i brutalnoj krađi. To ne može niko da da, čak i da hoće. Ne možete vi vašim prisustvom u trenutku pljačke da dajete legitimitet toj pljački. Možete samo da budete nemi svedok ili da budete onaj koji želi da spreči tu krađu. O tome se radi. Ono što sam takođe hteo da kažem, izbori neće biti ni slobodni, ni pošteni. Oni neće biti takvi. Mi to znamo, mi ne kažemo građanima da će biti takvi. Oni kada bi bili takvi, oni bi bili istorijski. Kada budu takvi, promeniće se i većina u ovom parlamentu. Što se tiče samih primedbi na izborni zakon, bilo je da se time ugrožava izborno pravo jer odredba koja se odnosi na to da oni koji su prijavljeni posle 3. jula neće moći da glasaju na ovim izborima, jeste ugrožavanje prava onih koji su regularno promenili prebivalište i žele da glasaju tu gde su sada. Tačno je da ima i takvih, tačno je da se njima ne ugrožava, niti uskraćuje izborno pravo. Otežava im se. To jeste tačno, ali zbog mnogo više cilja. A, viši je cilj da se ne ugrožava mnogo veći broj ljudi, pravo mnogo većeg broja ljudi čija su prava ugrožena migracijama koje nisu prirodne, koje nisu normalne, nego su migracije zbog toga da bi se promenila izborna volja u određenoj lokalnoj sredini. I zbog toga je sasvim ispravno da se nađe u ovom zakonu ta odredba i sasvim je ispravno da ona može da važi retroaktivno, jer Ustav to dozvoljava kada je u pitanju javni interes. Nema većeg javnog interesa od zaštite prava građana na slobodne i poštene izbore. Na njima sve počiva. I vladavina prava i sama država. Na kraju bilo je pitanje oko uvida. Insistirali smo, tačno je, da komisija bude izabrana uz pomoć zakona jer će imati veću snagu, težinu, ali je takođe tačno da će u međuvremenu pripadnici radne grupe za kontrolu izbornog procesa, a to su i članovi opozicije i članovi vladajućih stranaka, ali i pripadnici ne vladinog sektora, moći da kontrolišu izbore, a ne tako što im se da papir, nego što će moći stvarno da kontrolišu taj proces. Na kraju, sasvim bi se složio sa kolegom koji je govorio da mi nemamo poverenja u vas. Nemate ni vi u nas. Mi imamo mnogo, mnogo razloga što nemamo poverenja u vas i što vas ne smatramo kredibilnim partnerom, ali bi ovo mogao da bude korak u dobrom pravcu i dobar test da vidimo da li ovo ide stvarno u onom pravcu koji žele građani Srbije. Mi ovde zastupamo neke građane Srbije. Oni žele da imaju uređenu državu i društvo pravde. Hvala vam. 

ANA BRNABIĆ: Saglasno članu 98. stav 4. Poslovnika, zaključujem zajednički načelni jedinstveni pretres o predlozima akata iz tačaka od 1. do 5. dnevnog reda. Idemo sada na pretres u pojedinostima. Primili ste amandmane koji su na Predlog zakona podneli narodni poslanici Zdravko Ponoš, Stefan Janjić, Tijana Perić Diligentski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović, Verica Milanović, Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić, Đorđe Đorđić. Pošto je Narodna skupština obavila načelni pretres, saglasno članu 157. stav 7. Poslovnika, otvaram pretres Predloga zakona u pojedinostima. Na član 1. amandman su zajedno podneli narodni poslanici Zdravko Ponoš, Stefan Janjić, Tijana Perić Diligentski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović i Verica Milanović. Da li neko želi reč? Verica Milanović. Izvolite. 

VERICA MILANOVIĆ: Poštovani građani, poštovane kolege poslanici, poslanička grupa „Srbija centar srce“ podnela je amandman na Zakon o dopunama Zakona o Jedinstvenom biračkom spisku, na član 1. gde predlažemo da se nakon stav 1. doda stav 2. koji glasi. „Ministarstvo državne uprave i lokalne samouprave će na svojoj VEB prezentaciji objaviti Jedinstveni birački spisak za područje svake jedinice lokalne samouprave sa brojem i inicijalima birača upisanih u birački spisak po svakoj stambenoj jedinici, domaćinstvu i ove podatke će ažurirati jednom mesečno“. Razlozi za ovakav amandman su više nego očigledni. Izbori koji su se održali 17. decembra su jasno pokazali da smo imali velike probleme sa fantomskim biračima. Ja dolazim iz Kraljeva. Sandučići u stambenim zgradama su bili zasuti biračkim listićima ljudi koje ni stanari, ni upravnici zgrada ne znaju ni da postoje. Podnosili smo krivične prijave, tražili objašnjenja. Nikakve odgovore nismo dobili. Ovaj predlog omogućava da građani u svakom momentu mogu izvršiti uvid u birački spisak i videti ko je to prijavljen u njihovoj stambenoj jedinici, odnosno domaćinstvu. Javna dostupnost ovih podataka bi omogućila uvid i smanjila mogućnost malverzacija za neki naredni period. Usvajanjem ovog amandmana daleko sveobuhvatnije bi se rešili problemi koji postoje u izbornom procesu. Na ovaj način bi rešili i druge probleme. Nije problem u biračkom spisku samo promena mesta prebivališta. Problem su i prijavljena lica koja su davno preminula, problem su nepostojeće adrese na kojima je prijavljen veliki broj građana, tako da bi na ovaj način sve ove nepravilnosti bile vidljive. Zahvaljujem. 

ANA BRNABIĆ: Hvala. Na član 2. amandman su zajedno podneli narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popvić, Tatjana Pašić, Đorđe Đorđić. Da li neko želi reč? Na član 2. amandman su zajedno podneli narodni poslanici Zdravko Ponoš, Stefan Janjić, Tijana Perić Diligentski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović i Verica Milanović. Da li neko želi reč? Verica Milanović. Izvolite. 

VERICA MILANOVIĆ: Poslanička grupa SRBIJA CENTAR – SRCE, podnela je amandman na član 2. da se dodaju novi stavovi 3, 4, 5 i 6. koji glase : birač kome je prijavljeno prebivalište u jedinici lokalne samouprave odnosno u gradskoj opštini nakon 3. jula 2023. godine, ujedno i stvarno prebivalište, nadležnom organu može dokazati zakonitost svog prebivališta u skladu sa propisima, kojima se uređuje prebivalište i boravište građana. Republička izborna komisija se stara o primeni stava 1. ovog člana, svaki član RIK, ima pravo uvida u bilo koji podatak u jedinstvenom biračkom spisku uključujući i proveru stanja, promena u njemu od 2012. godine, RIK na predlog ovog svog člana po službenoj dužnosti vrši reviziju jedinstvenog biračkog spiska uključujući i upis brisanja, izmene i dopune ili ispravke u njemu. Naime, usvajanjem ovog amandmana bi anulirali utisak koji se javio i okome su naše kolege prethodno govorile da se vrši generalizacija, odnosno da su sve promene koje su se odigrale u promenama prebivališta, koje su se odigrale u prethodnom periodu, nezakonite, ali i da predstavljaju zloupotrebu što nije tako. Na ovaj način usvajanjem ovog amandmana omogućili bi svojim građanima koji su svoja prebivališta promenili na zakonit način, u jednoj zakonitoj i jednostavnoj proceduri i dokažu i ostvare pravo na glasanje. Takođe usvajanjem ovog amandmana, došli bismo do toga da postoji organ koji će imati nadzor i izvršna ovlašćenja koji bi kontrolisao sve podatke koji se nalaze u jedinstvenom biračkom spisku, a po nama je za to najmerodavniji da bude RIK. Republička izborna komisija bi svojim članovima mogao da da ovlašćenja da na predlog svakog od njih vrši reviziju jedinstvenog biračkog spiska čime bi omogućili i stvorili mehanizam da se promene i izmene u biračkom spisku kontrolišu. Zahvaljujem. Republička izborna komisija bi, takođe, svojim članovima mogla da da ovlašćenja da na predlog svakog od njih vrši reviziju jedinstvenog biračkog spiska, čime bi omogućili i stvorili mehanizam da se promene i izmene u biračkom spisku kontrolišu. Zahvaljujem. 

ANA BRNABIĆ: Reč ima Jelena Milošević. Izvolite. 

JELENA MILOŠEVIĆ: Zahvaljujem. Ovaj zakon je kao vaša lista u Nišu, gde ste promenili sve naprednjake i doveli nove, a zapravo politika ostaje ništa, odnosno ništa se suštinski ne menja. Ja bih htela da vas upoznam sa jednom situacijom koju smo mi imali u Nišu, pre ovih decembarskih izbora, a to je da je kod nas došla jedna žena sa papirićem da je na njenoj adresi prijavljeno lice koje ne živi tu. Podneli smo krivičnu prijavu 9. januara, protiv tog lica i protiv "NN" službenog lica, kada je tužilaštvo odgovorilo da su pokrenuli predistražni postupak. U tom predistražnom postupku je došlo do toga da je tehničkom greškom, slični su nazivi ulice, lice umesto na svojoj adresi prijavljeno na tuđoj, što se dešava. Ono što je strašno jeste da se to lice i danas, 10. maja, vodi na adresi kod te žene i u biračkom spisku je na istoj adresi. Kako? Tako što Uprava za građanska stanja, nadležna za birački spisak, ne može bez rešenja iz Ministarstva unutrašnjih poslova da to lice skloni iz biračkog spiska, a MUP od novembra do danas ne reaguje na zahteve koje ta žena upućuje. Mene sad interesuje, ako to jedno lice se odjavljuje od novembra do današnjeg dana, kako ćemo tačno da iskontrolišemo i skinemo, odnosno vratimo ljude koje ste dovlačili u gradove i opštine gde se izbori održavaju za manje od tri nedelje? To je nemoguće. Sa druge strane, koja će to komisija uspeti da za ovako kratak rok, recimo, utvrdi kako je tačno moguće da na adresi Mokranjčeva 22 u Nišu, u stanu od 36 kvadrata, bude prijavljeno 92 birača? Gospodo, za to je potreban terenski rad. Za terenski rad je potrebno vreme. To znači da će ne samo MUP, jer to bi bilo kao kada biste dali kozi kupus na čuvanje, budući da su oni ta lica i prijavljivali, već MUP, vlast, opozicija i civilni sektor realno na terenu kontrolisati gde je ko prijavljen i gde ko živi, kako birački spisak ne bi ličio na kupusarnik nego na birački spisak i kako bismo napokon imali iole normalne uslove da idemo na izbore i da glas građana Nišlija, Leskovčana, Beograđana, zaista vredi. Do tada, mi ćemo imati farse, vi ćete se žaliti da ne možete da slavite svoje krađe, vrtećemo se u krug. Ali, ja sam sigurna da će doći vreme, to znate predsednice i vi, da ćemo morati jednom da sredimo taj birački spisak, ne zbog nas, ne zbog vas, već zbog generacija koje dolaze, jer one ne zaslužuju da žive u ovome što smo od naše države napravili. Hvala. 

ANA BRNABIĆ: Vi ste iz ove stranke koja ne izlazi na izbore a u stvari izlazi? Dobro. Izvolite, Lazoviću. 

RADOMIR LAZOVIĆ: Da ispratimo tradiciju, predsedavajuća, da pokušamo da ipak ne dobacujemo tako, član 100, ako želite da učestvujete, znate šta treba. 

ANA BRNABIĆ: Hvala vam mnogo. Hoćete da se izjasnimo? 

RADOMIR LAZOVIĆ: Nema potrebe, samo nemojte dobacivati poslanicima i sve je u redu. 

ANA BRNABIĆ: Dobro. Postavila sam pitanje legitimno, samo da vidim, pošto ni meni nije jasno, a kako li je tek građanima. 

RADOMIR LAZOVIĆ: Učestvujte u raspravi ako želite, ali onda vas molim da siđete odatle i učestvujete tamo odakle treba. 

ANA BRNABIĆ: Reč ima Borko Stefanović. 

BORKO STEFANOVIĆ: Malo pre kad sam pričao, u duhu ovog amandmana, predsednice Narodne skupštine, koji se tiče jasnih predloga da se proces nadzora biračkog spiska sprovede na drugačiji način nego što je predviđeno ovim Predlogom zakona, kolege sa druge strane su puštali neke krike i buku, pa ću sada iskoristiti priliku u čemu mi vidimo i dobar duh ovog amandmana i u suštini ono što zaista može da promeni. Ja ću vas podsetiti na par činjenice. Ovo nije moje mišljenje ili moje viđenje, nego samo činjenice. Dakle, mnogo ljudi je utvrdilo šta se desilo sa nelegalnim kriminalnim transferom birača iz drugih opština u grad Beograd ali i druge gradove, i ne samo, ponavljam, iz Republike Srpske, čak je to mnogo manji deo. Dakle, "Cicko" je samo egzemplar, nije "Cicko" opšta pojava toliko, nažalost građana Srbije. Ono što je činjenica jeste da kada smo to uočili odmah smo, takođe uz pomoć eksperata, statističara iz Demokratske stranke, uvaženi kolegas, utvrdili da je, ponavljam, od 2022, 2023. godine, do momenta kada je ovaj julski rok određen, 44.660 birača nelegalno stavljeno u birački spisak. To se radi, poštovani građani, na način da se iz biračkog spiska vade ljudi koji su nažalost preminuli, ali i ljudi koji su bili "pasivni" u više izbornih ciklusa. Tako se stvara, poštovani građani, da bi narod razumeo, lažna slika da se birački spisak nije značajno uvećao. U međuvremenu ste posle izbora i izborne krađe u decembru krenuli ljude neke, ne sve, da vadite i vraćate na stara prebivališta. Dakle, nema tu mnogo kombija, odmah da objasnim. Sada je stvar u tome što ste možda vadili ove iz Male Krsne, vraćali ih u Malu Krsnu, ove sa Voždovca vraćali ih tamo odakle ste ih doveli, iz Kovina u Grocku itd. vraćali ih na svoja ranija, a sada, po ovom predlogu zakona, ih vraćate u Grocku, na Voždovac i na ostala mesta, što suštinski vama sjajno odgovara, kao što vam sjajno odgovara i situacija u kojoj ćete moći da uskliknete sa ljubavlju i divljenjem kako ste vi sada pobedili i da ste dobili legalitet i legitimitet na ovim izborima, a niste. Prozreli smo vas odavno. Važno je da što više građana čuje i vidi i donese samostalan zaključak da li su ovo izbori. Mi smo jasno rekli – nadzor nad biračkim spiskom i promene u biračkom spisku, intervencije u biračkom spisku, ako hoćete revizija biračkog spiska, može da se vrši jedino komisijski, ali mora da ima izvršna ovlašćenja. Zato smo tražili tu komisiju. Tražili smo upravo zbog ove situacije gde će sada naše kolege iz opozicije koje učestvuju na ovim izborima, uključujući i ljude iz CRTA-e, uključujući i ljude iz SNS da dobiju papir gde će iz MUP-a i iz drugih državnih organa da kažu – evo, vidite, ovo smo po osnovu predloga izmena Zakona o biračkom spisku. Sada je došlo do određenih promena numerički. Evo, sada imate ovde 2.762 manje upisana, jer smo ih vratili na staru adresu i oni će, ponavljam, da se nagnu nad sto i da izvrše uvid na ono što ste im vi stavili na papir da piše. Nema nikakve šanse da oni izvrše proveru onoga što vam vi na tacni budete predstavili. Građani Srbije, uopšte nije bitno šta sada vi mislite o ovome šta ja pričam. Bitno je da građani znaju da se krađa izbora nastavlja, da se nastavlja pritisak, da se nastavlja kupovina glasova, da se nastavlja zloupotreba medija, da ne kažem neku težu reč, da se nastavlja masovno ispijanje „Hajneken“ piva u Smederevskoj Palanci samo sada sa značkom vlasti, da će „Cicko“ biti vaše srednje ime, da će „Cicko“ zauvek biti ljaga koju ste bacili na lice ovog naroda. Zato nema izbora 2. juna i zato, ljudi, morate shvatiti da ono što predlažemo i što je u neku ruku ovim amandmanom predloženo, vi znate da koristim vreme grupe, jeste upravo to da pokušamo da vas onemogućimo i da vam damo, gospodine Jovanov, tu sjajnu priliku da jednom u istoriji od 2012. godine izađete na prave izbore, a ne na lažne, da jednom od 2012. godine imate pobedu ako ste je zaslužili na slobodnim izborima, po zakonu, ali vi nećete, odbijate to. Vi nećete da vaša slavlja budu veličanstvena, legitimna, nego lažna, stiroporska. Samo to ste zaslužili. Ovo vas neće izvući. Čekaju vas sve popravke dok Srbiju ne dignemo iz pepela i blata u koje ste ga bacili. 

ANA BRNABIĆ: Dobro. Na član 3. amandman su zajedno podneli narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđe Đorđić. Da li neko želi reč? Pošto smo završili pretres o svi amandmanima, zaključujem pretres Predloga zakona u pojedinostima. Pošto smo obavili pretres Predloga zakona u načelu i u pojedinostima, Narodna skupština će u danu za glasanje odlučivati o Predlogu zakona. Saglasno članu 87. stav 5. Poslovnika Narodne skupštine, određujem petak, 10. maj 2024. godine, sa početkom u 18.30 časova kao Dan za glasanje o tačkama dnevnog reda Druge sednice Prvog redovnog zasedanja Narodne skupštine Republike Srbije. Hvala vam.

ANA BRNABIĆ: Poštovane dame i gospodo narodni poslanici, pre nego što pređemo na odlučivanje o tačkama dnevnog reda, potrebno je da utvrdimo kvorum. Saglasno članu 88. stav 5. Poslovnika kvorum za rad Narodne skupštine u danu za glasanje postoji ako je na sednici Narodne skupštine prisutna većina od ukupnog broja narodnih poslanika. Molim sve narodne poslanike da ubace svoje identifikacione, a ne platne kartice, u jedinice elektronskog sistema za glasanje. Izvolite. Konstatujem da je primenom elektronskog sistema za glasanje utvrđeno da je u sali prisutno 156 narodnih poslanika, odnosno da je prisutna većina od ukupnog broja narodnih poslanika i, prema tome, postoje uslovi za odlučivanje. Prelazimo na odlučivanje. Pošto je Narodna skupština obavila pretres Predloga zakona o dopunama Zakona o jedinstvenom biračkom spisku, stavljam ga na glasanje, u načelu. Zaključujem glasanje i saopštavam da je za Predlog zakona u načelu glasalo 153 narodnih poslanika, protiv – četvoro, nije bilo uzdržanih, nije glasalo petoro od ukupno 162 narodnih poslanika. Konstatujem da je Narodna skupština prihvatila Predlog zakona, u načelu. Prelazimo na odlučivanje o amandmanima. Na član 1. amandman su podneli narodni poslanici, pročitala sam već dva puta koji, tako da stavljam na glasanje ovaj amandman. Molim narodne poslanike da pritisnu odgovarajući taster na poslaničku jedinici. 

RADOMIR LAZOVIĆ: Pročitajte koji.

ANA BRNABIĆ: Nikakav problem. Na član 1. amandman su zajedno podneli narodni poslanici Zdravko Ponoš, Stefan Janjić, Tijana Perić Deligenski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović i Verica Milanović. Stavljam na glasanje. Molim narodne poslanike da pritisnu odgovarajući taster na poslaničkoj jedinici. Hvala. Zaključujem glasanje: za amandman je glasalo 32 narodnih poslanika. Ali, ono što je zanimljivo je da nisu glasali oni koji su predložili taj amandman, nego neki drugi. Ovi koji su predložili amandman, oni nisu glasali za taj amandman, ali su se našli neki drugi da glasaju za taj amandman. Tako ide, i ovi koji bojkotuju izbore, oni izlaze na izbore, a oni koji ne bojkotuju, oni im zahvaljuju što su u koaliciji sa njima. Nije glasalo 130 narodnih poslanika, od ukupno 162 narodnih poslanika. 

RADOMIR LAZOVIĆ: Nemam pravo.

ANA BRNABIĆ: Imam pravo da kažem da pravite cirkus, imam pravo, imam i obavezu da kažem da pravite cirkus od ovog Doma, cirkus. Konstatujem da Narodna skupština nije prihvatila ovaj amandman. Na član 2. amandman su zajedno podneli narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđe Đorđić. Stavljam na glasanje i ovaj amandman. Molim narodne poslanike da pritisnu odgovarajući taster na poslaničkoj jedinici. Zaključujem glasanje i saopštavam: za ovaj amandman niko nije glasao. Ko zna zbog čega i šta determiniše za šta glasaju, a za šta ne. Protiv je jedan, uzdržan – niko, nije glasalo nas 160 od ukupno 161 narodnog poslanika. Konstatujem da Narodna skupština nije prihvatila ovaj amandman. Na član 2. amandman su zajedno podneli narodni poslanici Zdravko Ponoš, Stefan Janjić, Tijana Perić Deligenski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović i Verica Milanović. Stavljam na glasanje ovaj amandman. Izvolite. Zaključujem glasanje i saopštavam da je za ovaj amandman je glasao jedan poslanik, nijedan od onih koji su predložili amandman, neki drugi narodni poslanik, protiv – niko, uzdržan – niko, nije glasao niko, od ukupno 161 narodnog poslanika. Sad baš nećemo ništa, važno je da građani vide neozbiljnost, neodgovornost, nepoštovanje. Konstatujem da Narodna skupština nije prihvatila ovaj amandman. Idemo dalje. Ovo kao lutrija, sad ćemo da vidimo opet da li će neko da glasa, neko neće, izvinite, tombola. Na član 3. amandman su zajedno podneli narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđe Đorđić. Stavljam na glasanje i ovaj amandman. Zaključujem glasanje i saopštavam: da za ovaj amandman niko nije glasao, i protiv niko nije bio, bilo je dvoje uzdržanih i nije glasalo 159 poslanika od ukupno 161 narodnog poslanika. Odlučivanje Narodne skupštine o postojanju opšteg interesa za povratno dejstvo odredbe člana 2. Podsećam vas da je predloženo da odredba člana 2. Predloga zakona ima povratno dejstvo. Prema članu 197. stav 2. Ustava Republike Srbije i članu 160. stav 4. Poslovnika, kada predlog zakona sadrži odredbe za koje se predviđa povratno dejstvo, Narodna skupština posebno odlučuje da li za to povratno dejstvo postoji opšti interes. Stavljam na glasanje predlog za povratno dejstvo odredbe člana 2. Predloga zakona. Zaključujem glasanje: za – 153, protiv – niko, niko nije bio uzdržan, nije glasalo osmoro, od ukupno 161 narodnog poslanika. Konstatujem da je Narodna skupština odlučila da postoji opšti interes za povratno dejstvo odredbe člana 2. Predloga zakona. Prelazimo na odlučivanje o postojanju naročito opravdanih razloga za stupanje zakona na snagu u roku kraćem od osam dana od dana objavljivanja. Podsećam vas da je članom 3. Predloga zakona predviđeno da ovaj zakon skupa na snagu narednog dana od dana objavljivanja u „Službenom glasniku Republike Srbije“. Stavljam na glasanje predlog da se utvrdi postojanje naročito opravdanih razloga da zakon stupi na snagu ranije od osmog dana od dana objavljivanja. Zaključujem glasanje: za – 154, protiv – niko, uzdržan – niko, nije glasalo sedmoro, od ukupno 161 narodnog poslanika. Konstatujem da je Narodna skupština posebno odlučila da postoje naročito opravdani razlozi za stupanje zakona na snagu u roku kraćem od osam dana od dana njegovog objavljivanja. Pristupamo glasanju o Predlogu zakona u celini. Stavljam na glasanje Predlog zakona o dopunama Zakona o jedinstvenom biračkom spisku, u celini. Zaključujem glasanje: za – 153 narodnih poslanika, protiv – osmoro, nije bilo uzdržanih, od ukupno 161 narodnog poslanika. Konstatujem da je Narodna skupština usvojila Predlog zakona o dopunama Zakona o jedinstvenom biračkom spisku. Pre nego što pređemo na odlučivanje o predlozima odluka iz tač. 2-5 dnevnog reda, podsećam vas da na osnovu člana 105. stav 2. tačka 15) Ustava Republike Srbije, Narodna skupština vrši izborne nadležnosti većinom glasova svih narodnih poslanika. Prelazimo na odlučivanje. Stavljam na glasanje Predlog odluke o izmeni Odluke o izboru članova i zamenika članova odbora Narodne skupštine Republike Srbije, koju je podnela poslanička grupa Dragan Marković Palma – Jedinstvena Srbija, u celini. Zaključujem glasanje: za – 131 narodni poslanik, protiv – četvoro, uzdržano – dvoje, nije glasalo 24 poslanika od ukupno 161 narodnog poslanika. Konstatujem da je Narodna skupština usvojila Predlog odluke. Stavljam na glasanje Predlog odluke o izmenama Odluke o izboru članova i zamenika članova odbora Narodne skupštine Republike Srbije, koju je podnela poslanička grupa Aleksandar Vučić – Srbija ne sme da stane, u celini. Zaključujem glasanje: za – 133 narodnih poslanika, nije glasalo 26, od ukupno 159 narodnih poslanika. Konstatujem da je Narodna skupština usvojila Predlog odluke. Stavljam na glasanje Predlog odluke o izmenama Odluke o sastavu parlamentarnog Odbora za stabilizaciju i pridruživanje, u celini. Zaključujem glasanje: za – 134 narodnih poslanika, nije glasalo 25, od ukupno 159 narodnih poslanika. Konstatujem da je Narodna skupština usvojila Predlog odluke. Stavljam na glasanje Predlog odluke o izmenama Odluke o sastavu stalnih delegacija Narodne skupštine u međunarodnim parlamentarnim institucijama, u celini. Zaključujem glasanje: za – 134 narodnih poslanika, nije glasalo 25, od ukupno 159 narodnih poslanika. Konstatujem da je Narodna skupština usvojila Predlog odluke. Pošto je Narodna skupština obavila razmatranje svih tačaka dnevnog reda ove sednice i odlučivanje o njima, saglasno članu 102. Poslovnika Narodne skupštine, zaključujem Drugu sednicu Prvog redovnog zasedanja Narodne skupštine Republike Srbije u 2024. godini. Hvala vam mnogo na pažnji.