STOJAN RADENOVIĆ: Poštovane dame i gospodo narodni poslanici, nastavljamo rad Prve sednice Narodne skupštine Republike Srbije u Četrnaestom sazivu. Pozivam vas da minutom ćutanja odamo poštu stradalima u martovskom pogromu 2004. godine na Kosovu i Metohiji. Neka im je večna slava. Slava im. Na osnovu službene evidencije o prisutnosti narodnih poslanika, konstatujem da sednici prisustvuje 127 narodnih poslanika. Podsećam vas da je članom 88. stav 5. Poslovnika Narodne skupštine predviđeno da kvorum za rad Narodne skupštine na Prvoj sednici Narodne skupštine postoji, ako je na sednici prisutna većina od ukupnog broja narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 214 narodnih poslanika, odnosno da je prisutna većina od ukupnog broja narodnih poslanika i da postoje uslovi za rad Narodne skupštine u smislu člana 88. stav 5. Poslovnika Narodne skupštine Republike Srbije. Sada dajem obaveštenje o odsutnosti narodnih poslanika. Obaveštavam vas da su, sprečeni da sednici prisustvuju sledeći narodni poslanici; Radomir Lazović, Ana Ivanović, Siniša Ljepojević, Dragan Stanojević, dr Jovan Janjić i Mitar Kovač. Sada dajem obaveštenje o obrazovanju poslaničkih grupa. Obaveštavam vas da su, saglasno članu 22. Poslovnika u Narodnoj skupštini obrazovane sledeće poslaničke grupe: - Poslanička grupa „ALEKSANDAR VUČIĆ – Srbija ne sme da stane“, za predsednika poslaničke grupe određen je narodni poslanik Milenko Jovanov, a za njegovog zamenika narodni poslanik Marina Raguš; - Poslanička grupa UJEDINJENI – SSP, PSG, SINDIKAT SLOGA, PZP. Za predsednika poslaničke grupe određen je narodni poslanik Marinika Tepić, a za njenog zamenika narodni poslanik Pavle Grbović; - Poslanička grupa NARODNI POKRET SRBIJE – NOVO LICE SRBIJE. Za predsednika poslaničke grupe određen je narodni poslanik Miroslav Aleksić, a za njegovog zamenika narodni poslanik Borislav Novaković; - Poslanička grupa IVICA DAČIĆ – Socijalistička partija Srbije. Za predsednika poslaničke grupe određen je narodni poslanik Ivica Dačić, a za njegovog zamenika, narodni poslanik Snežana Paunović; - Poslanička grupa NOVI DSS, POKS - NADA. Za predsednika poslaničke grupe određen je narodni poslanik dr Miloš Jovanović, a za njegovog zamenika, narodni poslanik Vojislav Mihailović; - Poslanička grupa ZELENO – LEVI FRONT – NE DAVIMO BEOGRAD. Za predsednika poslaničke grupe određen je narodno poslanik Radomir Lazović, a za njegovog zamenika narodni poslanik Biljana Đorđević; Poslanička grupa – SRBIJA CENTAR – SRCE. Za predsednika poslaničke grupe određen je narodni poslanik Zdravko Ponoš, a za njegovog zamenika narodni poslanik Stefan Janjić; - Poslanička grupa DEMOKRATSKA STRANKA – DS. Za predsednika poslaničke grupe određen je narodni poslanik dr Zoran Lutovac, a za njegovog zamenika narodni poslanik dr Dragana Rakić; - Poslanička grupa MI GLAS IZ NARODA. Za predsednika poslaničke grupe određen je narodni poslanik Branko Pavlović, a za njegovog zamenika narodni poslanik Mitar Kovač; - Poslanička grupa PUPS – Solidarnost i pravda. Za predsednika poslaničke grupe određen je narodni poslanik Stefan Krkobabić, a za njegovog zamenika narodni poslanik Hadži Milorad Stošić; - Poslanička grupa SAVEZ VOJVOĐANSKIH MAĐARA. Za predsednika poslaničke grupe određen je narodni poslanik dr Balin Pastor, a za njegovog zamenika, narodni poslanik Boris Bajić; - Poslanička grupa Socijaldemokratska partija Srbije. Za predsednika poslaničke grupe određen je narodni poslanik Branimir Jovanović, a za njegovog zamenika narodni poslanik dr Muamer Bačevac; - Poslanička grupa MI GLAS IZ NARODA - prof. dr Branimir Nestorović. Za predsednika poslaničke grupe određen je narodni poslanik Branko Lukić, a za njegovog zamenika narodni poslanik Jelena Pavlović; - Poslanička grupa Dragan Marković Palma - JEDINSTVENA SRBIJA. Za predsednika poslaničke grupe određen je narodni poslanik Dragan Marković, a za njegovog zamenika narodni poslanik Života Starčević; - Poslanička grupa – EKOLOŠKI USTANAK. Za predsednika poslaničke grupe određen je narodni poslanik Aleksandar Jovanović, a za njegovog zamenika narodni poslanik Danijela Nestorović. - Poslanička grupa – PS-NSS-USS-RS za predsednika poslaničke grupe određen je narodni poslanik Đorđe Komlenski, a za njegovog zamenika narodni poslanik Marijan Rističević. To je što se tiče broja svih poslanih grupa. Rad nastavljamo po dnevnom redu. Prelazimo na Drugu tačku dnevnog reda, a to je najvažnija tačka ovog nastavka sednice – Izbor predsednika Narodne skupštine. Pre nego što pređem sa ovim tačkama koje slede, zamolio bih sve narodne poslanike, bez obzira kojoj opciji pripadaju, da se potrudimo da u svojim diskusijama i razmatranjima koristimo samo činjenice i da popravimo utisak koji je ranije možda bio steknut kod naših građana. Mislim da bi to bilo opšte zadovoljstvo da jednostavno koristeći činjenice u raspravama, doprinesemo da povećamo ugled koji možda i do sada nije bio loš, ali uvek može bolje. Prelazimo na tu glavnu tačku, to je Tačka dva Dnevnog reda – Izbor predsednika Narodne skupštine. Obaveštavam vas da sam u skladu sa članom 9. Poslovnika Narodne skupštine primio jedan predlog kandidata za predsednika Narodne skupštine. Predlog vam je dostavljen. Kao što ste videli, za predsednika Narodne skupštine predložena je narodni poslanik Ana Brnabić, izabrana sa izborne liste Aleksandar Vučić – Srbija ne sme da stane. Idemo dalje sa radom. Podsećam vas da prema članu 9. stav 3. Poslovnika Narodne skupštine, predstavnik predlagača može da obrazloži predlog. Da li predstavnik predlagača, narodni poslanik Milenko Jovanov želi da obrazloži predlog kandidata za predsednika Narodne skupštine? Znate šta, da vam kažem, uslišiću vaše molbe, međutim, mislim da je mnogo bolje da se da obrazloženjem, onda će vaša diskusija imati veću težinu, još niste ništa čuli. Znate šta, da vam kažem, sačuvajte to, prihvatiću svakome, ali da prvo čujemo. Da li predstavnik predlagača narodni poslanik Milenko Jovanov želi da obrazloži predlog kandidata? Evo, dajem poslaniku Aleksiću reč. Aleksiću sam dao reč.

MARINIKA TEPIĆ: Morate svima da date reč, a ne samo Aleksiću.

STOJAN RADENOVIĆ: Znate šta, samo da vam kažem, ako svi govorite uglas, to nema svrhe. Rekli smo na početku, dao sam reč poslaniku Aleksiću. 

MIROSLAV ALEKSIĆ: Gospodine predsedavajući, poštovani narodni poslanici, ukazao sam na povredu Poslovnika i, molim vas, dužni ste da u toku današnjeg rada se držite ovog Poslovnika, i to nije slobodna volja, nego je to dokument koji uređuje rad. 

STOJAN RADENOVIĆ: Koji član je u pitanju?

MIROSLAV ALEKSIĆ: Ukazujem na povredu člana 101. u vezi sa članom 86. 

STOJAN RADENOVIĆ: Obrazložite.

MIROSLAV ALEKSIĆ: Gospodine predsedavajući, vi ste nas kao narodne poslanike obavestili uredno 8. marta da će nastavak sednice, koju ste u skladu sa Poslovnikom prekinuli, biti 11. marta u 11.00 časova, a onda ste, gospodine predsedavajući, u 21.00 čas uveče u nedelju, 10. marta, poslali obaveštenje da ujutru neće biti nastavka sednice posle toga kada je predsednik države, koji je uzurpator volje naroda, uzurpator volje legitimiteta, najavio i rekao da parlament neće raditi. Ako se zalažete za to što ste rekli, da ovaj dom bude ono što treba da bude, da bude dostojanstven, da bude pravi predstavnički dom građana Srbije, onda se tako i ponašajte. Ne možete 12 sati pre nastavka sednice da slušate… 

STOJAN RADENOVIĆ: To nije povreda Poslovnika. Samo da vas pitam, da li se slažete, nemojte uglas, rekli smo da ostavimo dobar utisak pred građanima… Čekajte da vam kažem, nije ovde reč o predsedniku države, nego je reč o izboru budućeg predsednika. Da li vi želite da se Skupština izjasni da li je povređen Poslovnik? Dobro, to ćemo da zapišemo, Skupština će se izjašnjavati. Idemo dalje. Reč ima poslanik Vladimir Orlić, isto povreda Poslovnika. 

VLADIMIR ORLIĆ: Hvala vam, gospodine predsedavajući, ja ću da poštujem i vaše vreme i vašu ulogu. Ukazujem na član 103. Taj član predviđa da vi imate mogućnost da sankcionišete ove stvari, tako da, vi ćete u skladu sa tim članom… 

ALEKSANDAR JOVANOVIĆ: Tako je, Orliću!

VLADIMIR ORLIĆ: Jel se to Ćuta nadoručkovao kruševačkog rubina? Svaka čast. Dakle, vi ćete u skladu sa tim članom imati mogućnost da ovo što rade, i sa jedne i sa druge strane, ko god da to bude radio, sankcionišete kroz vreme poslaničkih grupa. Pozvao bih sve da samo na jednu stvar obrate pažnju, mi smo ovaj dan počeli minutom ćutanja. Jeste li već zaboravili zbog čega? Ili vas nikada nije bilo briga? Iskoristili ste prvo javljanje u ovoj sali da se obrušite na Aleksandra Vučića i da pokažete još jednom da vas je uvek bilo baš briga i za stradale Srbe na Kosovu i Metohiji i za ono što im radi Aljbin Kurti. Siguran sam da će Viola fon Kramon, Šider, Šeneh i ostali ceniti vašu današnju odluku. Vama predlažem, gospodine Radenoviću, da pređemo da čujemo obrazloženje našeg predloga, ovima neka je na čast ovo što danas rade, dobro je da ih Srbija vidi, da je podsete zašto su bili i ostali najgori od najgorih. Hvala vam. 

STOJAN RADENOVIĆ: Dajem reč poslaniku Jovanovu.

MILENKO JOVANOV: Hvala. Prvo želim da vam se zahvalim, gospodine predsedavajući, što ste omogućili jednom delu političke scene da iskaže pijetet prema žrtvama srpskog narodna na Kosovu i Metohiji, budući da su to propustili da urade juče, budući da se niko od njih ni rečju nije osvrnuo na to da je juče bio dan pogroma nad srpskim narodom na Kosovu i Metohiji i što su još jednom pokazali šta im je zapravo bitno, do čega im je zapravo stalo. Dobro je što ste im to omogućili, iako oni to ni ovaj put nisu u stanju da sprovedu do kraja, iako oni to pokazuju, jednostavno nisu u stanju da ovu sednicu sprovedemo onako kako zaslužuje.

STOJAN RADENOVIĆ: Samo nešto da vas zamolim ovako, pogledajte, svi vi, većina vas može da mi bude i sin i ćerka ili unuk, budite malo… Znam da piše, ali niste u pravu, poštedite me malo. Da vam kažem, to što vi navodite, to je u mojoj svesti trivijalno. Pa kako nije trivijalno, još nije niko diskutovao o kandidatu, povrede Poslovnika. Daću reč, ali polako. Ja vas savetujem roditeljski da budete, ja sam strpljiv. Dozvolite poslaniku Jovanovu da iznese svoje mišljenje. Znate zašto, da vam kažem, ja i kada sam radio, odavno sam u penziji, trudio sam se da ne sankcionišem đake ako nisu disciplinovani, nego ih lepo posavetujem da budu disciplinovani, da poštuju starije, pazite. Izvolite. 

MILENKO JOVANOV: Mogu li ja? Dakle, još jednom vam se zahvaljujem, gospodine predsedavajući, što ste omogućili jednom delu političke scene da makar na vašu inicijativu pokaže pijetet prema stradalim Srbima na Kosovu i Metohiji. Mislim da je to jako važno, iz prostog razloga što se oni toga ne bi setili ni danas, kao što se nisu setili ni juče, kao što se neće setiti ni sutra, kao što ih baš briga, uostalom, svakog dana za Kosovo i Metohiju. Pred nama je danas predlog da se za predsednicu Narodne skupštine Republike Srbije izabere gospođa Ana Brnabić. Ana Brnabić je osoba koja je 2016. godine postala član Vlade Republike Srbije, bila ministarka za državnu upravu i lokalnu samoupravu, a zatim je od 2017. godine došla na čelo Vlade Republike Srbije. Od momenta izbora Ane Brnabić.

MILENKO JOVANOV: Jel mogu ja da nastavim? Ja se vama zaista izvinjavam, ali ne vodite vi sednicu. Kada jednog dana budete vodili sednicu, vi ćete odlučivati. Za sada, možete tako da vičete, skakućete, šta da vam radim. Od momenta kada je Ana Brnabić izabrana za predsednicu Vlade Republike Srbije, traje besomučna hajka na nju, najgore moguće vređanje, koje uostalom vidimo i sada. Ovo je posledica tog vređanja koje traje evo već sedam godina a izgleda da nema namere da se prestane. Ja nisam očekivao drugačiju reakciju od ljudi koji sede sa čovekom koji je tražio da Ana Brnabić bude silovana, citiram, "od strane Afro-amerikanca i to u rijalitiju koji će direktno da bude prenošen na televiziji". To je čovek koji je malo pre mahao, evo, on se smeje, njemu je to smešno, evo ovaj gospodin koji je ustao, to je gospodin koji je tražio silovanje Ane Brnabić od strane "obdarenog Afro-amerikanca", kraj citata. To je vaš odnos i prema ženama i to je vaš odnos prema Republici Srbiji. Onog momenta kada je Ana Brnabić predložena za predsednicu Narodne skupštine Republike Srbije, ni jedna kritika nije usledila na račun njenog rada, na račun onoga što su njeni rezultati, što su rezultati Vlade Republike Srbije koju je ona predvodila. Ja ću sada citirati neke od tih reakcija na predlog da Ana Brnabić bude na čelu Skupštine Republike Srbije. Kaže ovako - da će Ana Brnabić dobiti pozornicu za razvijanje svojih užasnih sposobnosti. Kaže - žena koja je parila čukljeve ovde ispred ove Skupštine u lavoru, jer je obeležavala stradanje dece u Mladenovcu, pa je tako što je držala noge u lavoru pokazivala svoj pijetet prema žrtvama. Kaže jedan drugi predstavnik da je Ana Brnabić neko ko unižava instituciju i sve građane Srbije. I to kaže čovek koji se ovde u ovoj instituciji, ovde u ovom domu, zaletao da se bije sa predsednikom Republike, poslanicima, koji i sad prave cirkus, itd. Ja molim samo ako mogu kamere da pokažu, jer po prvi put imamo prilike uživo, mi smo to gledali na televiziji, da vidimo dobitnike Oskara - Oskar zato što je ukrao bulevar, Oskar zato što je pokrao Trstenik, Oskar za 619 miliona evra koja je opljačkao od naroda, Oskar za preletanje, Oskar za topljenje tenkova, Oskar za postavljanje granice između Srba i Srba, Oskar za valjanje u sopstvenoj povraćki. Ja čestitam dobitnicima Oskara ali mi se čini, budući za šta ste Oskare dobili, da je bolje da ih niste dobili. Sada vas molim da pogledate samo kako izgleda ovaj deo sale, a pogledajte šta govore u medijima. Kaže - oni će uneti razdor, retoriku koja je nepodnošljiva, koja neće dozvoljavati opoziciji da dođe do reči. A vi vidite sada na direktnom prenosu ko ne dozvoljava da se dođe do reči, ko je taj koji unosi razdor i ko je taj koji ne dozvoljava da se radi. Vi vidite da oni sve vreme ono što rade pokušavaju da pripišu nama. Prema tome, to su sve jasno i glasno izrečene kritike, ali ne na račun rada Ane Brnabić, nego isključivo "ad personam". Jer, kako bi najzad i mogli da kritikuju Vladu koja je postigla sjajne rezultate, koja gradi kilometre auto-puteva, koja gradi pruge, koja renovira škole, renovira bolnice, koja podiže plate, koja podiže penzije? Tu nema kritike, tu ne može da bude kritike, ali može da bude odvratnih, ličnih uvreda, jer za drugo i nisu sposobni. Jer, znate kako kažu - veliki ljudi pričaju o idejama a mali ljudi pričaju o drugim ljudima. Oni ne mogu da dobace dalje od toga. Njima je to maksimum, da nekoga ogovaraju, da o nekima govore sve najgore, da nekoga vređaju. To rade i danas. Evo, to rade i sada. Momenat u kome Ana Brnabić dolazi, iz aplauza koji je dobila jasno je da dolazi na čelo Narodne skupštine Republike Srbije, nije ni malo jednostavan. Dakle, Srbija se nalazi…. A, to je bilo, novinari izlaze, sad mogu da sednu. Izašli su novinari i sad će da budu pristojni, jel tako? Dobro. Pohvalili su se da su dobili Oskara, sad može dalje. Dobro. Da li sam duhovit ili ne, ne znam, ali znam da mi nije nestao bulevar. Mada, gospodine Vučeviću, tamo kod vas u Novom Sadu se čudne stvari dešavaju, ovom nestao bulevar, onom patriotu velikom nestala toplana, ja ne znam jel vi tamo Koperfilda imate u Novom Sadu pa mahnu dva puta i nestaju stvari? Da se vratimo na ono što je trenutak. Dakle, momenat u kome će Ana Brnabić biti izabrana za predsednika Narodne skupštine Republike Srbije je izuzetno težak za državu Srbiju. Naša država se suočava sa spoljnim pritiscima, ali se suočava i sa tim da po prvi put na političkoj sceni Srbije imamo ljude koji direktno, otvoreno i neskriveno traže da se taj pritisak pojača, traže sankcije za svoju zemlju, traže da se Srbija na svaki mogući način unizi i ponizi, da se Srbija oslabi pred veoma velike izazove koji slede po pitanju Kosova i Metohije. To je zadatak ovih koji su možda od Viole fon Kramon dobili Oskara i za to. Dakle, oni nisu kao što sam rekao, i to je tema kako smo i krenuli danas ni rečju se osvrnuli na pogrom nad srpskim narodom 2004. godine. Zašto? Pa, da ne bi naljutili one od kojih traže uslugu, da ne bi naljutili one koje vuku za rukav po Briselu u Strazburu da sutra glasaju ponovo za njihove rezolucije, da traže kažnjavanje Srbije i tako dalje, zbog toga su ćutali. Zbog toga ih je i sramota i zbog toga ne smeju da spomenu Srbe na Kosovu i Metohiji. I, da ih niste vi gospodine predsedavajući danas naterali da ustanu, ne bi ustali ni danas. Rezolucija Evropskog parlamenta koju je donela, koju je napisala ovdašnja opozicija, a potpisali ljudi i zato vam sada govorim zašto je bitno, zašto ni reč nisu rekli o Kosovu i Metohiji i o pogromu nad srpskim narodom, pa zato što se koriste lobistima Aljbina Kutija. Ne možete da delite lobiste sa Kurtijem i da obeležavate pogrom nad srpskim narodom, ne može i jedno i drugo, ali su miliji lobisti, važniji su lobisti nego srpski narod na Kosovu i Metohiji. Važnije je da Šider, Šenak i ekipa Tonino Picula i ostali dignu ruku i glasaju za to da se Srbija kazni, kao da im je to ikada i bilo teško, ali kada nađu nekoga iz Srbije ko to traži onda im je još lakše. Dakle, jednostavnije im je to tako da rade, ali onda ne možete da istovremeno obeležavate godišnjice stradanje srpskog naroda na Kosovu i Metohiji jer će lobisti da se naljute, jer će Kurti da kaže neću onda da delim moje lobiste sa vama, moji lobisti ostaju moji, a vi tražite vaše. Prema tome, to je razlog zašto su ćutali o Pogromu, a sa druge strane jasno je da su ovo ljudi i to je sada jako važno u kontekstu okolnosti u kojima Ana Brnabić dolazi na čelo Skupštine, koji su tražili da se poništi suverenitet Republike Srbije. Oni su tražili da stranci u Srbiji sude, da stranci u Srbiji presuđuju, i samo vas podsećam gospodine predsedavajući, da je isto to u 6. tački ultimatuma tražila Austrougarska tražila 1914. godine i da je naša vlada to odbila, a danas oni traže svojevoljno uplitanje stranaca na način na koji su to stranci nekada nametali, znači stranci su se trudili, tražili način, kako da se nametnu da oni u Srbiji odlučuju. Sada po prvi put imamo političku opciju koja poziva strance da dođu u Srbiju da odlučuju. Jel to ono za šta su nam stari stradali? Jel to ono za šta su se borili? Jel su se borili za zemlju u koju će da dođu Šiner, Šenah, Tonino Picolo da odlučuju da li je ovako ili je onako? Ana Brnabić će imati važan zadatak da Narodna skupština Republike Srbije ostane Narodna skupština Republike Srbije, a ne institucija kojoj će stranci da nameću zakone koje će da donesi i odluke koje će da donosi. I, te odluke neće nametati ni stranci, ali neće nametati ni oni koji hoće na volšeban način da uđu u Vladu. Dakle, odmah da vam kažem, da vam bude jasno, da ne bude da vam niko ništa nije odgovorio pošto pričate kako vam niko ništa nije odgovorio, ta dva mandata u Vladi Republike Srbije ćete dobiti onog dana kada budete imali mandatara za sastav Vlade koji će da vam predloži da budete u toj Vladi i, pod dva, kada budete imali 126 poslanika koji će za to da glasaju. Ovde nemate 126 poslanika koji će za to da glasaju, a da li ćete moći da ih nađete to ćete sami imati prilike da vidite. Da prevedem – privremene Vlade, prelazne Vlade i ostalih gluposti kojih ste se setili ovde biti izglasani neće, i na to slobodno možete da zaboravite. Isto tako, ovo su ljudi koji u Srbiji stvaraju jednu takvu anatomiju mržnje koja nije viđena davno. Nekoliko stvari ću samo da navedem, a zaključiću jučerašnjim primerom. Vidite, ovo se juče desilo u gradu u kome živimo. Dakle, u jednoj zgradi na šest stanova neki aktivisti su dolazili, čudni aktivisti, koji su ispisivali parole „Vučiću – pederu“. Na vratima… Ali, molim vas, samo obratite pažnju na reakcije. Molim vas, samo slušajte reakcije, zato što je jako važno da ih čujete. Da čujete smejanje, da čujete nipodaštavanje, itd, jer su to ljudi koji kada oderu zanokticu zovu Brisel da se žale. To su ljudi koji kad ih neko pogleda popreko idu tri dana na njihove televizije da kmeče, kukaju i žale se kako ih je neko pogledao popreko. Dakle, na šest vrata od šest funkcionera i članova i simpatizera SNS su ispisane ovakve parole. Policija je izvršila uviđaj i uskoro ćemo saznati ko je tu bio u pitanju i ko je to radio. Ono što je bitno, gospodine predsedavajući, da znate, a verujem da vi to znate jer vi ste obrazovan čovek, to je da je ovo početak, jer su ovo što rade oni radili nacisti tridesetih godina prošlog veka. Na način na koji su nacisti obeležavali jevrejske radnje, jevrejske kuće, jevrejske stanove danas oni obeležavaju stanove ljudi koji podržavaju predsednika Vučića i SNS. Oni to danas rade. Ja samo upozoravam čitavu javnost, posebno nadležne organe, da ovo mora da se zaustavi. Ovo mora da se zaustavi jer posle obeležavanja radnji, stanova i kuća sledi progon, slede logori, sledi Holokaust. To je ono što je nastavak. Dakle, i nacisti su krenuli tako što su obeležavali. I oni su krenuli tako što obeležavaju. Ovo mora da prestane. Oni se hvale mržnjom, oni se hvale time kako sprovode građanska hapšenja. Sad zamislite da mi sprovedemo građansko hapšenje i njih. To se, naravno, neće desiti, ali zamislite da 700.000 članova SNS dođe i građanski uhapsi ove sa ove strane kakvo bi to… 

ALEKSANDAR JOVANOVIĆ: Milojko, ološu jedan, kako te nije sramota.

MILENKO JOVANOV: Samo molim, ja znam da ima ljudi čiji intelektualni razvoj ne dobacuje dotle da mogu da zapamte ime osobe i jako im je duhovito da umesto Milenko kažu Milojko i to im je jako duhovito. Ako može neko da mu pomogne, samo. Ako može neko da mu pomogne, nije mu dobro od jutros, skakuće tu. Pogledajte. Evo, pogledajte. Dajte, gospodine sekretaru, jel radi ambulanta? Dajte, neka dođe neko neka pogleda to. Nije im dobro. Evo, vidite ponovo. Dobro, evo. Jel to dobacivanje? „Ološu“, to je taj govor, to nije govor mržnje, jel tako? To je taj divni govor koji je… Ne, nisam rekao fašisti, nacisti. Tu podrazumevam… Da si nešto znao, da si nešto učio… Nacisti, neonacisti. Neonacisti. Razumeo si? Odlično. Drago mi je da ste razumeli. Uvek mi je drago kada pomognem nekome neukom da nešto novo nauči. A, razliku između fašista i nacista možete naći na „Vikipediji“. Ukucajte, pa će vam izaći. Mrzi me da vam pričam jer nisam siguran da biste razumeli. Ovo su ljudi koji sprovode nasilje na ulici, koji proganjaju ljude koji rade kampanju od vrata do vrata i kažu – ne možete da radite kampanju od vrata do vrata jer je to uznemiravanje građana, a onda pogledate njihovu kampanju od vrata do vrata. Njihova kampanja od vrata do vrata podrazumeva obeležavanje kuća i stanova u kojima žive ljudi koji podržavaju SNS. To je njihova kampanja od vrata do vrata. Sledeća kampanja od vrata do vrata će, verovatno, biti odvođenje negde u nepoznatom pravcu članova i simpatizera, ali to, da vam odmah kažem, taj film nećete gledati. Samo vas molim – prestanite da vodite zemlju u građanski rat, jer ako mislite… Ne znam da li vi to radite svesno ili nesvesno, ali vam kažem da se neće desiti to da vi, vas nekoliko, dovlači na stotine i hiljade članova SNS da se iživljavate, itd. Taj film nećete gledati. To se neće desiti. Dobro, ja sam vas upozorio, vi vidite kako ćete. Moje je da vam kažem. Ovo su ljudi koji su sprovodili nasilje u Skupštini, koji su napali predsednika Republike, sećate se skidanja kravate i batrganja ovde po delu sale. Ovo su ljudi koji su brutalno vređali Anu Brnabić svaki put kad je bila u sali. Ovo su ljudi koji su se tri puta zaletali ovde da se biju sa poslanicima SNS, tri puta. Ovo su ljudi koji su pretili šamaranjem u ovoj zgradi. Ali, šta je ono što je bitno u celoj toj priči? Evo, sad ću da ti kažem. Bitno je to da su oni za to svoje ludovanje, da su za svoje nasilje uvek imali medijsku podršku. Oni su svaki put za to bili nagrađeni. Oni su među sobom pričali kako kad tako nešto uradiš obavezno ideš u neku od njihovih emisija. To je cela priča. Kako? Pa, tako što lepo dođete u restoran, pa pričate međusobno, pa se čuje. Hvala. Nemojte, molim vas samo, da patite od viška mišljenja o sopstvenoj važnosti da vas neko sluša i prisluškuje. Nema niko vremena da se bavi vašim glupostima. 

ALEKSANDAR JOVANOVIĆ: Šta se desilo sa onim Milojkom, ti si glup, nisi više onaj Milojko

MILENKO JOVANOV: Šta da radim? Ali, zato si ti i dalje si ti isti Ćuta. Flajka vinjaka od 8 časova ujutru i idemo da pravimo haos u Skupštini. Jel tako? Isti, uvek isti Ćuta. Uvek isti Ćuta, bez „Rubina“ nigde. Jel tako? 

ALEKSANDAR JOVANOVIĆ: Tako je, Milojko!

MILENKO JOVANOV: Ponovo molim ako ima neko da pomogne ovom ubogom čoveku, koji je došao na intelektualni razvoj, da ne može da zapamti ime i koji smatra… Šta je uvreda? Šta je uvreda? Da li je činjenica da ne može da ponovi ime? Činjenica. Da li je činjenica da dve godine sedimo u sali zajedno? Činjenica. Da li je činjenica da za dve godine njegov mozak nije mogao da procesuira jedno ime, da procesira to i da kaže- ej, ovaj čovek se zove ovako, ovaj se zove ovako. Jel vidite da ne može? Ne ume čovek, ne može da dobaci. Sprženo. Ne znam šta je. Ovo sada što govorim je očigledno anti reklama za vinjak, ali očigledno da čovek ima nekih problema. Dakle, sve su ovo ljudi koji su za to divljanje dobili podršku svojih medija, medija koji su se pretvorili u fabriku mržnje, koji svakoga dana šire mržnju prema predsedniku Vučiću, prema njegovoj porodici, prema svakom članu SNS, bukvalno prema svakom, gde je napad na aktiviste SNS razlog za sprdnju, za šalu itd. ali zato kada neko od njih doživi nešto, to je nešto strašnije, zbog toga mora Savet bezbednosti UN da zaseda itd. Dakle, u takvom društvu i u takvim okolnostima Ana Brnabić mora da sačuva i dostojanstvo ovog parlamenta i da odgovori na sve izazove koje ima. To što arlaučete, ne treba da radite jer vam je Ana Brnabić na sve najgore moguće uvrede odgovorila tako što je rekla da će morati da razgovara sa opozicijom i da će morati da se nađe način kako će funkcionisati parlament. To što vi unapred znate šta će da se desi, to je vaša stvar. Ja vam kažem, na vaše uvrede, najgore lične uvrede, najgore koje se tiče i nje i njenog seksualnog opredeljenja i svega ostalog, vi ste dobili odgovor koji kaže da sa tim ljudima treba da se razgovara. Da nije ništa drugo uradila do sada, time je zavredila da dobije podršku da bude predsednica Narodne skupštine Republike Srbije. 

ALEKSANDAR JOVANOVIĆ: Jel ima još?

MILENKO JOVANOV: Naravno da ima. Opet molim nekoga da pomogne gospodinu čiji mozak nije u stanju da procesira ime da mu se pomogne. Neka mu neko napiše kako se to izgovara. Ja ne znam kako to drugačije da se izvede. Na samom kraju… Mogu ja još ako vam se sviđa. Dobro, pošto su tražili još. Dakle, u okolnostima kada imate spoljni pritisak od strane ljudi koji žele da oslabe Srbiju, koji žele da Srbija ne bude samostalna u donošenju svojih odluka, kada imate okolnosti o kojima se više govori o trećem svetskom ratu, nego o četvrtoj industrijskoj revoluciji, kada imate situaciju da danas zaista sa svih strana sveta, bilo da se dolazi sa zapada ili sa istoka se govori o tome da smo na pragu jednog velikog sukoba kakav svet i istorija ne pamti, kada u istim takvim okolnostima imate ljude koji unutar Srbije prave haos, koji unutar Srbije stvaraju mržnju, koji unutar Srbije pokušavaju da sakriju sopstvenu nesposobnost i neznanje, jer zašto mi trpimo sve ovo, zašto su građani Srbije taoci ovih ljudi koji jednostavno izazivaju mržnju, haos i nasilje? Zato što je alternativa da se priča o tome kako se vređa Ana Brnabić ili predsednik Vučić, da se priča o njihovoj odgovornosti, da su oni opozicija koja nikad veću podršku nije imala u istoriji ove zemlje spolja, da su oni opozicija koja nikad veću podršku u istoriji nije imala u medijskom smislu, da imaju ogroman novac, da raspolažu ogromnim resursima, i da im sve to nije bilo dovoljno proteklih 12 godina da pobede ni na izborima za savet mesne zajednice, a kamoli za nešto više. E, da ne bismo pričali o tome kako su nesposobni, da ne bismo pričali o tome kako ne smeju svojim imenom da izađu na listu, da ne bismo pričali o tome kako se kriju, da ne bismo pričali o tome kako nisu u stanju da ispune jedan jedini zadatak koji su sami pred sebe postavili, a podsetiću koji su to zadaci bili, ovde su govorili - pobedićemo u Beogradu. Nisu pobedili. „U Skupštini Srbije ćemo svesti Srpsku naprednu stranku na ispod 80 mandata“, a mi dobili više mandata nego što smo imali. I, šta ćemo sad? E sad ćemo da kukamo da smo pokradeni. Sad ćemo taktiku Srećka Šojića, da kukamo. Imali su i štrajk glađu. Imaju sada i da su pokradeni. Dakle, vi imate sada u realnosti preslikavanje nečega što je neko osmislio kao komediju i parodiju na politički život. Oni su to sproveli u realnost. E da se ne bi pričalo o tome kako su nesposobni, da se ne bi pričalo o tome kako nisu u stanju da naprave jedan mesni odbor a ne ozbiljnu političku stranku, da ne bi pričali o tome da se međusobno mrze više nego što mrze nas, ali ne smeju to baš javno da kažu, mi danas moramo da pričamo o haosu koji oni prave u društvu u situaciji kada je Srbiji važno da bude stabilna, da bude snažna, da bude ujedinjena, jer su izazovi koji su pred nama takvi da samo snažni, stabilni i ujedinjeni sa njima možemo da se suočimo. Koja je tu njihova uloga, to će jednoga dana istorija da kaže. Meni je apsolutno jasno i ne treba niko da mi govori. Apsolutno je jasno u kom pravcu oni rade i šta im je cilj. Ono što ćemo mi raditi to je da im ne dozvolimo da dovedu do onoga do čega su krenuli, a to je da nećemo im dozvoliti da podele u društvu koje prave se završe time da u Srbiji imaju građanski rat. Mi ćemo biti ta strana koja će da kaže da nam je Srbija važnija od svega. Istrpećemo njihovo ludilo koje se nadamo jednog dana da će da prođe. Istrpećemo njihovu mržnju. Istrpećemo njihove napade zato što smatramo da je stabilnost Srbije iznad svakog našeg ličnog interesa i to nam je zadatak, toga smo svesni i to ćemo pokazati. Ana Brnabić je rođena 1975. godine u Beogradu. Poseduje master diplomu Univerziteta Hal iz Velike Britanije i više od deset godina rada u međunarodnim organizacijama stranim investitorima, lokalnim samoupravama i javnom sektoru u Srbiji. U avgustu 2016. godine izabrana je za ministarku državne uprave i lokalne samouprave u Vladi Srbije i tu funkciju obavljala do izbora za predsednicu Vlade. Kao ministarka državne uprave i lokalne samouprave posebno je radila na reformi javne uprave kroz uvođenje elektronske uprave u Srbiji kako bi država postala istinski servis građana. Uvođenje elektronske uprave u Srbiji značilo je i mnogo efikasniju i transparentniju upravu, kao i alat za odlučnu i praktičnu borbu protiv korupcije. Neki od najznačajnijih projekata koje je realizovala u ovom segmentu tokom svog mandata jesu projekat eBeba, „Bebo, dobrodošla na svet“, automatska razmena podataka između organa i javne uprave, zahvaljujući kojoj se danas rutinski razmenjuju podaci između svih organa uprave umesto da građani sami skupljaju i nose od šaltera do šaltera. Dakle, Ana Brnabić je ta koja je sa svojim timom izbacila onu priču – fali ti jedan papi. To građani Srbi je treba da znaju. Dakle, danas kada odete na šalter, sve dobijete na jednom mestu. Znam da je vama to smešno, jer je vama to bilo nedokučivo da rešite, ali, evo, zahvaljujući Ani Brnabić i to je rešeno, kao i neke druge stvari koje ste upropastili, pa smo mi rešavali. Dakle, kao predsednica Saveta za inovaciono preduzetništvo i informacione tehnologije Vlade Srbije u svakodnevnim konsultacijama sa IT industrijom Srbije, startap inovacionim kompanijama razvila je akcioni plan i krenula u njegovu brzu primenu. Srbija je danas zemlja sa četiri naučno-tehnološka parka u Beogradu, Nišu, Novom Sadu i Čačku. Ovi koji ahahauču i urlaju su ostavili ukupno nula. Znači, kada sve saberemo – nula, što sve doprinosi tome da je IT sektor najperspektivniji i najbrže rastući. Dosegao je učešće od 6% u BDP-u, što jasno govori da zahvaljujući radu Ane Brnabić danas Srbija hvata i drži korak sa onim što se zove četvrta industrijska revolucija. Nažalost, mi smo, zahvaljujući sankcijama međunarodne zajednice, zahvaljujući bombardovanju i zahvaljujući divljačkoj privatizaciji, propustili mnoge vozove kada je u pitanju razvoj naše civilizacije, našeg veka, ali u ovom segmentu koji je danas najvažniji i najbrže razvijajući, Srbija i te kako drži korak upravo zahvaljujući radu Ane Branabić. Taj rad na inovacijama je zapravo obeležje onoga što je ona radila u prethodnom periodu. Ako bi od svega što je radila trebali da izvučemo jedan segment koji je onako karakterističan i koji je diferencija specifika u odnosu na sve ostalo, to je ta modernizacija, to je IT sektor i to je sve ono što je budućnost ove zemlje, za šta drugi, kao što vidite, nemaju nikakvo razumevanje. Njima je to smešno, ali šta ćete kada imate ljude koji nisu u stanju da zapamte jedno ime, a šta je za njih tek onda IT sektor i informatičko društvo? Članica je grupe „Novi lideri za Evropu“ Svetskog ekonomskog foruma i Savetodavnog odbora World Minds, koji okuplja najvažnije svetske inovatore iz svih oblasti. U Savetodavnom odboru ove organizacije, između ostalih, je i Frederik De Klerk, predsednik Južnoafričke Republike u periodu od 1989. do 1994. godine. Pre izbora u Vladu Republike Srbije, bila je direktorka kompanije „Kontinental Vings Srbija“, predsednik Nacionalne alijanse za lokalni i ekonomski razvoj NALED i član… 

BORISLAV NOVAKOVIĆ: Nikola Petrović je tražio milion evra od Kontinentala za vetro-parkove. Tu sedi zato što je prećutala jednu od najvećih afera…) 

MILENKO JOVANOV: Sekretaru, ja vas molim ponovo dajte te medicinare, molim vas. Pozlilo je čoveku. 

STOJAN RADENOVIĆ: Poslaniče, dogovorili smo se na početku da koristimo činjenice, a ne paušalne ocene. 

MILENKO JOVANOV: Ja verujem da bi gospodin Novaković voleo da ovde piše i da je ukrala Bulevar, ali nije. To je uradio on. Tako da, tu u tom smislu, zaista, tu referencu ovde niko nema i još jednu referencu nema, za razliku od vas, to je da ne zna kako izgleda sa one strane brave. E, tu referencu takođe vi imate, tako da tu referencu da ste ukrali Bulevar i referencu da ste bili sa one strane brave imate samo vi. To je vaša diferencija specifika, to je vaša diferencija specifika, gospodine Novakoviću i to niko drugi u sali nema, mada ima mnogo lopova tu oko vas, ali vi ste jedini bili toliko neinteligentni da vas uhvate, izgleda. Nego, kažu da su ti vaši pokazali prstom na vas, a onda ih vi ucenjivali da vas kako god znaju i umeju vade odatle, jer je jako nezgodno kad se čuje škljoc, inače ćete da opevate svašta, pa ste onda na volšeban način došli do sudije za prekršaje i izbegli krivični sud, ali dobro. Doći će vreme jednog dana, pa ćemo videti šta i kako. Učestvovala je u osnivanju NALED i PEXIM fondacije. Član je Upravnog odbora neprofitne organizacije PEXIM, Univerziteta „Kembridž“, pod uslovom da se vrati u svoju zemlju i pomogne njen razvoj i reformu. Bila je angažovana u različitim američkim konsultantskim firmama koje su u Srbiji realizovale projekte finansirane od strane Američke agencije za međunarodni razvoj. Bila je zamenica direktora Projekta za razvoj i konkurentnost Srbije, ekspertkinja na Programu reforme lokalne samouprave u Srbiji i viša koordinatorka Programa za ekonomski razvoj opštine. Dobitnica je brojnih priznanja za razvojne projekte na kojima je radila promociju društvenog odgovora i poslovanju i tolerancije. Na sednici Narodne skupštine Republike Srbije 28. oktobra 2020. godine izabrana je po drugi put za predsednicu Vlade Srbije. Mandat u tom sazivu Vlade traje do 26. oktobra 2022. godine, kada je po treći put izabrana za predsednicu Vlade. Dakle, ovo je biografija Ane Brnabić. Uz sve ovo što sam rekao i uz posebno, evo, pošto žele još jednom da ponovim, okolnosti u kojima biramo Anu Brnabić, gde imamo spoljni pritisak na našu zemlju, koji se vrši permanentno zbog Kosova i Metohije, zbog toga što nismo uveli sankcije Ruskoj Federaciji, zbog toga što se vodi politika predsednika Vučića koja znači samostalnu, slobodnu i suverenu Srbiju, koja sama donosi svoje odluke, zbog toga su ti pritisci i imamo unutar zemlje ljude koji traže da se ti pritisci pojačaju, da se Srbija dodatno oslabi, jer oni u propasti Srbije vide svoju šansu. Mislim da tako nešto nismo imali u istoriji ove zemlje. Nikoga tako otvoreno nismo imali da tako radi na podrivanju stabilnosti i suverenosti sopstvene države, kao ovi ljudi, nikada nismo imali ljude koji su delili albanske lobiste, Kurtijeve lobiste, dakle, da prepodne rade za Kurtija, a popodne za njih, pa sutradan zamene smene, to nikada ova zemlja nije zabeležila. I u takvim okolnostima, u okolnostima u kojima oni svaki dan vrše nasilje na ovaj ili onaj način, promovišu nasilje, podržavaju nasilje, da su svoju koaliciju od „Srbija protiv nasilja“ preimenovali valjda u „nasilje protiv Srbije“, dakle, sve to da bi zabašurili i sakrili sopstvenu nesposobnost, sopstveno neznanje, odsustvo političkog talenta, sopstvenu lenjost da se bave strankom. Pazite vi ovo, oni se nama rugaju što mi idemo u kampanju od vrata do vrata, jer oni smatraju da je kampanja kad dođeš u kafić u centru Beograda, staviš onu plastičnu kašičicu u usta i napišeš tvit, to je kampanja. Onda posle kad ne dobiju glasove – e, nama se desilo ovo, nama se desilo ono. Ne, ništa vam se nije desilo, vi ste neradnici, nenaviknuti da radite. Ne razgovarate sa ljudima, ne razgovarate sa narodom. Drugo, narod vas se odlično seća bilo kao čelnike grada Beograda, koji ste ojadili i opljačkali, bilo kao pokrajinske sekretare koji su pljačkali i krali, bilo kao lokalne predsednike opština koji su pljačkali i krali, bilo kao direktore Zavoda za izgradnju grada, koji su pljačkali i krali. Znaju vas ljudi, gledaju vas kao Alibabu i 40 razbojnika i zato ne glasaju za vas. Ali, u takvim teškim okolnostima uvereni smo da je upravo Ana Brnabić neko ko može da se izbori i da sačuva integritet ove Skupštine, da je sačuva da bude na braniku onoga što je najvažnije u ovom trenutku, a to je volja naroda i politika koju je narod izabrao. To je politika predsednika Vučića, to je politika samostalne i slobodne Srbije. Živela Srbija! 

STOJAN RADENOVIĆ: Hvala.

BORISLAV NOVAKOVIĆ: Replika.

STOJAN RADENOVIĆ: Idemo dalje sa radom.

BORISLAV NOVAKOVIĆ: Replika! Pomenuo me je lično.

STOJAN RADENOVIĆ: Pa, dobro, ali to je formalno. Idemo dalje. Molim poslaničke grupe, ukoliko to već nisu učinile, da odmah podnesu prijave za reč sa redosledom narodnih poslanika. Saglasno članu 9. stav 4. Poslovnika Narodne skupštine, otvaram pretres o Predlogu kandidata za predsednika Narodne skupštine. Da li predsednici, odnosno predstavnici poslaničkih grupa žele reč? Dajem reč poslaniku Aleksandru Jovanoviću. 

ALEKSANDAR JOVANOVIĆ: Predsedavajući, osim što kršite zakon… Predsedavajući, jesam li dobio reč? Znate li vi zašto ste ovde? Vi ste ovde da poštujete zakon, da sprovedete ovu proceduru da se konstituiše konačno ova Skupština, za koju niste sposobni da je konstituišete danima, a ne da kršite Poslovnik. Pošto sam dobio reč, evo sad malo na temu ko je ovde izdajnik, ko je patriota, ko je fašista. Gospodine Rakiću, vi ste do juče bili predsednik Srpske liste. Drago mi je što ste ovde. Ja ću da vam pročitam jedan dokument na koji ste vi, to je zakletva republike Kosovo, na koji ste se vi zakleli. Evo ga ovde. To je zakletva samostalnoj republici Kosovo. To je ono na šta ste vi zakleli i svi oni koji ste bili na toj Srpskoj listi. Evo kako ona glasi. Kaže – ja, poslanik republike Kosovo, zaklinjem se da ću časno i pravedno vršiti svoju dužnost i dostojanstveno predstavljati narod, da ću raditi u interesu Kosova i svih njegovih državljana, da ću raditi na zaštiti i poštovanju ustavnosti i zakonitosti, na zaštiti suvereniteta teritorijalne celovitosti i integriteta Kosova. Evo ga, na to ste se vi zakleli, i garanciji ljudskih prava i sloboda u skladu sa zakonima Kosova. Ko je izdajnik, gospodine Rakiću? Ko se zakleo Kurtiju na slobodnu, samostalnu državu Kosovo? Ko? Vi ili ja? Šta me gledate? Nije vam jasno. Ajmo još malo na temu ko je izdajnik, ko nije. Da li prepoznajete, molim reditelja, tako je, hvala, ovu dvojicu gospodina ovde koji sede? Ovaj jedan je onaj koji nam je srušio Generalštab vodeći NATO alijansu i pobio na hiljade ljudi na ovoj zemlji. Njegovo ime je Bil Klinton, a ovaj ovde pored njega, jel ga poznajete? To je ovaj koji za vas kaže da ste bez njega niko i ništa, što je apsolutno tačno, jer bez njega ste nule, a bogami i sa njim. Znači, to je onaj koji je bombardovao Srbiju 1999. godine. Njegovo ime je Bil Klinton. Idemo dalje, da vidimo ko je još ovde patriota, a ko izdajnik. Dvadeset i četvrti mart 2018. godina, Arena, opa batice, Gerhard Šreder pozvan je od strane Aleksandra Vučića, molim, tako je reditelju, hvala, da se vidi lepo, i Tomislava Nikolića, komšije Ane Brnabić gore na Dedinju, oboje žive po vilama, da na dan bombardovanja dovedete Gerharda Šredera, patriote, državotvorci, vi koji druge prozivate da su fašisti, izdajnici, to ste vi radili. Pogledajte dobro. E sad ima jedan sledeći patriotski akt, samo malo. Evo ga ovaj lepotan na slici. Prepoznajete ga od ranije, građani, molim reditelja da pusti ovo u kadar, hvala reditelju, ovaj lepotan ovde, ministar građevinarstva, Goran Vesić je potpisao jedan takođe patriotski akt – da se američkim ofšor kompanijama ustupi Generalštab. Pazite, tamo gde su ginuli ljudi. Šta me gledate, patriote? Ima, ima. Tamo gde su ginuli ljudi 1999. godine poklanjate, pazite, poklanjate zemlju u sred Beograda američkim ofšor kompanijama, a taj posao vodi osoba sa slike, sa računovođom Aleksandra Vučića, naravno, ovim Sinišom Malim. Ovo je Grenel, Ričard Grenel, molim reditelja, ako nije problem, da građani, hvala, gospodine reditelju, Srbije vide sve, Ričard Grenel i Siniša Mali su dogovorili da poklonite Generalštab i na tom mestu gde su ginuli ljudi, mestu koje je pod zaštitom države, jer je kulturno dobro, sagradite luksuzan hotel. Taj luksuzan hotel, nakon što smo obelodanili ovaj dokument, gde lepo stoji da je lepotan, dodaj mi lepotana, molim te, Danijela, Goran Vesić, evo ga lepotan, vidite kako je lep, skupoceno odelo, potpisao Memorandum o sporazumevanju sa firmom Kušner da se pokloni Generalštab, da se to sruši. Pazite, prodajete, poklanjate srpsku zemlju u centru Beograda. Prvo se zaklinjete Aljbinu Kurtiju na njegov ustav, pa onda dovodite Gerharda Šredera u punu Arenu, pa onda sa Klintonom i vi ćete nas da nazivate izdajnicima. Da se vratim na ovaj dokument. Znači, sada vas pitam – ko je za to da se, pitam sve narodne poslanike, Generalštab pokloni dvema američkim ofšor kompanijama, neka digne ruku. Da ponovim još jednom možda neko nije dobro čuo – ko je za da se mesto gde je 1999. godine srušen Generalštab, gde su ginuli ljudi, Aleksandar Vučić i Goran Vesić poklone američkim ofšor kompanijama i da se izgradi hotel? Još jednom pitam – ko je za, neka digne ruku. Molim predsedavajućeg da konstatujem da su svi protiv, da niko nije za, a da li je baš tako, to ćemo da vidimo, s obzirom da lepotan Goran Vesić u skupocenom odelu kaže – mi smo se već sve dogovorili, a to potvrđuje ovaj zet od Donalda Trampa Kušner, takođe i Grenel, da ste se već sve dogovorili. Čiju vi to zemlju poklanjate? Gospođo Brnabić, Gorane Vesiću, zapamtite dobro, neko će za sve ovo što ste radili u proteklih 12 godina morati da robija. Budite sigurni u to. Kada bi se u ovoj trenutku sproveli zakoni, pola Vlade, ako ne i cela ministarstva, državna uprava, bili bi u zatvoru. Ovo je pravna država i moraćete da osetite to šta izgleda, kako izgleda država u kojoj vlada zakon. Uslov za to je da prestanete da kradete i da pljačkate, što nikad nećete. Uslov za to je da dođe do promene vlasti, a pitanje kako se to radi, takođe zavisi od nas. Ako smo mi fašisti, a vi dovodite Šredera, Klintona na dan bombardovanja, a vi poklanjate Generalštab, a Rio Tintu dadoste neke dozvole, a ne znamo ni šta se dogovorila Brnabić sa njima u Londonu, pojma nemamo, kao i sa Grenelom itd, a gde stoji da naš narod, našeg seljaka koji nas hrani treba da proterate sa njihovih njiva. Vi ste prvi u istoriji na čelu sa vašim faraonom, onog koga uvažavate, kome je palo na pamet da srpskog seljaka proteruje sa njegove njive. Neće biti prvi put da Ekološki ustanak sprečava ovakve zločinačke, izdajničke projekte. Pozivam sve građane Beograda, sve građane Srbije, hajde da vidimo kako ćete vi da rušite Generalštab. Hajde da vidim šta čekate, što se ne pojaviste gore sa mehanizacijom? Čega se plašite kad ste toliko moćni? Što ste obustavili taj projekat, gospođo Brnabić, pa onda kukate svaki dan kako je to naša razvojna šansa? Još jedna stvar za vas, gospođo Brnabić, prošli saziv počeo je pljačkom, krađom, ovde vlada kleptomanija. Gde je 38.000 potpisa građana koji su na početku pretprošlog saziva prikupili potpise da se u ovoj Skupštini raspravlja o zabrani eksploatacije litijuma? Gde su potpisi, gospodo iz sekretarijata? Vi ste, bre, lopovčine jedne najobičnije. To ste vi. Kleptomani, lopovi koji će prodati sve što može da donese lovu da bi se lepo živelo po Dedinju. Za vas, Gorane Rakiću, recite mi samo – da li ste se vi zakleli na ovo ili niste, na ustav Aljbina Kurtija, jeste ili niste? Hvala lepo. Građani Srbije, glavu gore, moramo da idemo dalje. Uslov za to je da se ove lopovčine, izdajnici srpskog naroda jednom za sva vremena sklone odavde. Hvala. 

STOJAN RADENOVIĆ: Reč ima Goran Rakić. 

BORISLAV NOVAKOVIĆ: Dajte mi repliku. Zašto mi ne date pravo na repliku? Pomenuo me je tri puta.) 

STOJAN RADENOVIĆ: Ja odlučujem i daću vam kasnije, treba da ocenim prvo. 

GORAN RAKIĆ: Poštovani predsedavajući, uvaženi poslanici Republike Srbije, sram te bilo, gospodine poslaniče, jer pročitavši tu zakletvu prosuli ste punu kofu, da ne kažem čega ovde u Skupštini. Očigledno imate dijareju, mentalnu dijareju, gospodine Ćuto. Ja nikada nisam bio poslanik u Skupštini Kosova. Nikada nisam bio poslanik, polagao sam zakletvu pred srpskim narodom. Nikada nisam bio poslanik. Pred srpskim narodom sam polagao zakletvu, narodom koji me je birao na direktnim izborima. Polagao sam zakletvu pred poslanicima „Srpske liste“. Vi odlično znate, a ovo ću da kažem da bi građani Srbije bolje razumeli, odlično znate da me nikada Kurti nije birao za ministra, on je izabrao svog ministra. Taj ministar nije Rakić nego Rašić i to je vaš čovek, vaš prijatelj Rašić, a ne Rakić. Rašić je trenutno u Kurtijevoj Vladi, a ne Rakić. Još jednom ću ponoviti, nikada nisam bio poslanik, bio sam tri mandata gradonačelnik Severne Mitrovice, Kosovske Mitrovice. Pre nego što bilo šta kažete prvo se malo raspitajte. Znači, pred srpskim narodnom, pred srpskim narodnom zakleću se i ovde i u Prištini i u Vašingtonu i Berlinu i u Londonu i svugde i neću biti kao vi da niste hteli juče čak ni da obeležite pogrom upravo ne samo da se ne bi zamerili vašim poslodavcima, tj. diplomatama iz Brisela, već da se ne bi zamerili diplomatskoj Briselskoj administraciji. Sram vas bilo. Sada ću vam još nešto reći, jedino što znate ovde da radite, jedino što znate da radite to je da dižete prašinu, da dižete prašinu ovde u Narodnoj skupštini. Vodeći se onom narodnom „da se za dobrim konjem prašina diže“ i moram da vam priznam da ste u pravu, „za dobrim konjem se prašina diže“, ali nemojte da zaboravite kada se prašina slegne konj ostaje konj. Hvala vam puno. 

STOJAN RADENOVIĆ: Dajem reč poslaniku, Vladimiru Orliću.

BORISLAV NOVAKOVIĆ: Replika.

VLADIMIR ORLIĆ: Malo strpljenja za ta dva minuta kada ste već sami tražili. Čuli ste svi građani Srbije onoliko koliko je to moglo da se razazna i razume u onom frfljanju i mumlanju malopre, pominjale su se i neke ozbiljne stvari koje treba da raščistimo. Kada neko ovde kaže nekome da je lopov, lopovčina i da je reč o krađi, da li znate ko je to malopre rekao dok se onako lelujao iz poslednje klupe? Rekli su nam lopovi po sopstvenom priznanju. Dakle oni koji su sami za sebe i svoje okruženje rekli da su lopovi. Slušajte sada ovo, možda vas podseti na nečije reči: „Zelenoviću, kako vas bre nije sramota? Zašto nam ukradoste stanicu?“ Kada su njemu njegovi ukrali „Fejsbuk“ onda je lepo objasnio ko su lopovi i lopuže, to su oni sami. On i ovi koji sede oko njega. Pomenuo je neki „Ekološki ustanak“. U to vreme je onako energično zbog te krađe reagovao njegov „Ekološki ustanak“ i postavio pitanje, kažu: „Zamislite one koje su u stanju da ukradu „Fejsbuk“ stranu od 75.000 pratilaca, svaka čast, šta je on sposoban sutra da uradi kada dođe na vlast? Koliko je samo taj u stanju da krade i pljačka?“ Dakle, lopove po sopstvenom priznanju, mi smo već videli na tom nedelu. Jedan je, a nije sada tu, otišao je, valjda mu je nešto pozlilo da vas sluša, 619 miliona evra natrpao u sopstvene džepove u vreme kada je bio na vlasti zahvaljujući toj vlasti i samo od vlasti. Vi, sami ne znate šta ste uzeli i koliko ste uzeli, ovom narodu uzeli, tako da vi nekoga da nazovete lopovom već je neukusno. Ali, ono drugo važnije, s kojim pravom vi danas govorite o srpskim žrtvama, o tome kako nam je narod stradao? Vi, koji ste ovaj dan počeli najodvratnijim mogućim nepoštovanjem prema tim žrtvama u danu kada smo mi minut ćutanja držali? Vi ste ovde divljali, vi ste ovde vrištali, vi ste koristili ovu salu da se obračunavate sa Aleksandrom Vučićem i državom Srbijom, a niste hteli ni juče ni danas niti smete bilo kada da jednu jedinu reč kažete o Aljbinu Kurtiju, o teroristima UČK i ostalima koji su nam narod ubijali. Zašto ne smete? Evo zašto, da vam ne zameri vaša Viola fon Kramon kod koje ste svi zajedno išli, da kidišete na svoju zemlju, da kidišete na čoveka koji je vodi. Doduše ne svi, ovaj što je malopre govorio njega nisu poveli, biće gospodine predsedavajući da su imali dojavu da je na ulazu u Evropski parlament postavljen alkotest. 

STOJAN RADENOVIĆ: Reč ima Ana Brnabić, replika.

BORISLAV NOVAKOVIĆ: Replika. Da li ću dobiti pravo na repliku?

ANA BRNABIĆ: Hvala. Pričate o ljudima i opet, poštovani građani Republike Srbije, možete da vidite kako izgleda ta njihova Srbija protiv nasilja. Ovako izgleda valjda nenasilna, ovako izgleda tolerantna i pristojna Srbija. Samo siledžije i samo nasilnici i samo tako svaki dan i svaku sednicu. Ustane čovek, njihov narodni poslanik i kaže sve najgore o Srbima sa Kosova i Metohije, sve najgore o Srbima sa Kosova i Metohije, ljudima koji tamo svaki dan žive. 

BORISLAV NOVAKOVIĆ: Tri puta sam spomenut. Zašto mi ne date reč?

STOJAN RADENOVIĆ: Vratite se na svoje mesto, rešićemo to. Vratite se na svoje mesto. Čekajte, nije vam tu mesto, vratite se na svoje mesto. 

ANA BRNABIĆ: Svaki dan podnose teror Aljbina Kurtija. Svaki dan se bore za opstanak. Ti ljudi u procentu od 90% glasaju za Aleksandra Vučića. 

BORISLAV NOVAKOVIĆ: Dajte mi repliku.

STOJAN RADENOVIĆ: Hoću, ali vratite se na mesto pa da uredimo stvar. 

ANA BRNABIĆ: Ti ljudi pređu administrativnu liniju i dođu sa svojim porodicama da glasaju za listu "Aleksandar Vučić - Srbija ne sme da stane". 

BORISLAV NOVAKOVIĆ: Spomenut sam tri puta.

STOJAN RADENOVIĆ: Znam, ali nije meni lako kada vičete. Šta tražite tu? Idite na svoje mesto. 

ANA BRNABIĆ: Vi imate obraz, vi koji ni jednom jedinom rečju niste osudili pogrom nad Srbima na Kosovu i Metohiji, uopšte da kažete nešto o Srbima. Ovo je vaše ogledalo. Ovo je deklaracija koju je potpisala vaša stranka. Ovo je deklaracija koju je potpisala "Srbija protiv nasilja", poštovane dame i gospodo, poštovani građani Republike Srbije. Ovo je deklaracija koju je potpisala "Srbija protiv nasilja". Potpis njihov, potpis Aljbina Kurtija da Kosovo hitno postane član EU. Hitno. Ne Srbija, nego nezavisno Kosovo. Zbog toga ne smete da kažete ni jednu jedinu reč o pogromu nad srpskim narodom zato što će se naljutiti žena, naljutiće se Viola fon Kramon, naljutiće se Tonino Picula. Vi ste nezavisno Kosovo već priznali i zato vas oni podržavaju da dođete na vlast. Ovde to stoji crno na belo. Stoji vaš potpis i stoji potpis Aljbina Kurtija. Imate pravo, sebi dozvolite da nešto kažete o Srbima na Kosovu i Metohiji, vi koji ste sve najlepše rekli o Aljbinu Kurtiju, vi koji je svako od vas pojedinačno rekao da bi voleli da vide Aljbina Kurtija i čoveka kao što je Aljbin Kurti na čelu Republike Srbije. Vi se usuđujete da nešto kažete? Toliko o tome. 

BORISLAV NOVAKOVIĆ: Replika.

MARINIKA TEPIĆ: Poslovnik.

STOJAN RADENOVIĆ: Posle njega. Reč ima Marijan Rističević, narodni poslanik. Gledam sistem. Dobićete povredu Poslovnika posle njega. 

MARIJAN RISTIČEVIĆ: Vratite mi vreme, ovi galame. Dame i gospodo narodni poslanici, pre svega dragi naši gledaoci, vi koji gledate, vi koji morate da gledate ovo preko što ja vidim, ja mislim da neke od njih treba nositi u kavezu, ali Bože moj. Gospodine predsedavajući, ispred ovog vašeg stola imate Ustav iz 1835. godine. U tom Ustavu piše ko može da bude deputat. Jedna od osobina kaže treba da budu najrazumniji. Da li ovi vama liče na te najrazumnije, a ja mislim da nerazumnima ne možemo da objasnimo da su nerazumni. Da se to može oni ne bi ni bili nerazumni. Dame i gospodo, ja ne znam zašto prethodni govornik ovlašćeni iz poslaničke grupe nije u Drajzerovoj. Dakle, on umesto u Drajzerovoj da se leči od alkohola, on u Skupštini. Preko puta pijan Ćuta, knedle guta, očima koluta. Dame i gospodo, ovo je njegov Šreder, zaboravio je samo nešto. Ova slika je od pre nego što je Aleksandar Vučić postao predsednik Vlade. Ovo je slika iz doba vladavine njegovog riđeg gospodara čiji je on postao dvorski sluga. Ovo su slike iz tog vremena. Ovo je Boris Tadić sa Šrederom. Dakle, oni su ga oslobodili odgovornosti, oni su ga legitimisali. Ma vi mislite da pijanci i deca ne lažu, ali ti lažeš. Dame i gospodo, ovde su sa Ružicom Đinđić Šredera ni manje ni više već odveli u crkvu, u crkvu ste ga vodili, a sada prigovarate zašto smo mi dobri sa osobom koju ste vi legitimisali. Dame i gospodo narodni poslanici, država je složen i dugo pravljen proizvod. Država je zajednica ljudi. Država nije vlasnik naroda. Narod je vlasnik države i narod na izborima odlučuje kome će svoju imovinu poveriti. Očigledno je, a narod to dobro vidi, da njima to nikako ne može da poverite. Postojala su dva perioda, dame i gospodo, u novijoj istoriji ove države. Evo ga opet pijan Ćuta očima koluta, knedle guta. Postojala su dva perioda. U jednom periodu, imam ja svoje fotografije, dame i gospodo, u jednom periodu od 90-ih spolja su nas ugrožavali. Ugrožavali su naše nacionalne interese, otimali nam teritoriju i uvodili sankcije. Dame i gospodo, a 2000. godine, došli su ovi ili ovi koji su sa onima, Đilasom i ekipom, koji su 2000. godine vršili vlast. Dok su nas ovi 90-ih godina spolja ugrožavali, otimali teritoriju, 2000. godina ovi su nas potkradali, bolje reći krali. Šta se desilo u proteklih nekoliko godina? Udružili su se oni koji su nas 90-te godine ugrožavali i udružili se sa ovima koji su nas 2000. godine potkradali. Iste su želje onih koji su nas 90-te godine ugrožavali, ponovo bi da ugroze naše vitalne nacionalne interese, a ovi što su nas potkradali 2000. godine, oni bi dopustili da se to nama desi pod uslovom da eto oni vrše vlast i nastave juriš na džepove naših građana. Dame i gospodo, Srbiju ne mogu srušiti spolja ako im neko ne pomogne iznutra. Koliko ja vidim ovi spolja su i te kako voljni. Da vas podsetim da je Nedićeva vlada bila okupaciona. Nedić je pristao da bude okupator u svojoj zemlji, ali okupacija je već bila izvršena. Dakle, silom prilike neko je morao da bude predsednik Vlade. U toj okupiranoj državi Nedić je pristao da bude, i žigosan je kao izdajnik, a ja vas pitam - kako da žigošemo one koje su sada tražili okupaciju? Traženje međunarodne istrage, traženje okupacije, to je narušavanje nezavisnosti, to je krivično delo iz člana 305. za koji je predviđeno 15 godina zatvora. Da sam vam ja malo više vlast, svi bi vi meni išli na tih 15 godina jer suštinski ugrožavate nezavisnost Republike Srbije. Dame i gospodo narodni poslanici, Njegoš je rekao – ne bojim se ja vražijeg skota ma da ga je ko na gori lista, ja se bojim zlo domaćega. Verovatno je čovek bio vidovit i predvideo šta se sve može desiti u našem narodu. Dame i gospodo, mi danas imamo njihovu predstavu. Oni govore o krađi izbora. Ja znam jednog lopova koji je krao izbore. Hoćete da vam kažem ko je taj lopov koji je krao izbore? Lopov koji krade izbore, krade mandate, jel tako? Ja znam jednog riđeg gospodara na čijem dvoru ste svi vi sada. Ja znam tog riđeg gospodara koji je, gde je Bulatović, pokrao, prevario Bulatovića za stranku. Evo neka vam on kaže. Uzeo je stranku od Bulatovića i prevario ga, ali istovremeno bez obzira što nije na izborima osvojio mandate, formirao je ovde poslanički klub od pet narodnih poslanika za koga je potrebno 70 hiljada glasova dobiti na izborima i zato vas pitam – ko je zasigurno bio kradljivac glasova? To je bio vaš riđi gospodar i to gospodin Bulatović može da potvrdi. Njega je prevario za stranku, a poslanike je preko svoje N1 i Nove S televizije na određeni način primorao da budu vidljivi, da budu sa njim na njegovom dvoru i oni su pristali na tu krađu koja je po poslaniku teška 14 hiljada. Da li se varam ili ne? Tamo se smeje ovaj bečki dečak sa onog Hora bečkih dečaka. On se smeje. On se smeje i kada je ovaj govorio o izdaji, a da pitamo ko je to u februaru mesecu 2008. godine išao u Američku ambasadu i tražio da Albanci samo prolongiraju proglašenje nezavisnosti do drugog kruga izbora da Tadić bude izabran i tom prilikom govorio kako je Amerika svetionik demokratije? Sada je ovde u Beogradskoj skupštini promenio stranke, promenio je prebivalište, Boga oca je promenio, još samo pol nije promenio, ne bi me iznenadilo i da to uradi. To su oni i oni nam pričaju o krađi izbora. Ja znam ko je pokrao glasove. To sam vam rekao, a nadam se da će i gospodin Bulatović na određeni način to potvrditi. Vi ste govorili da pijani Ćuta je bio dremao, sada je i te kako aktivan. Dame i gospodo, imamo Titovog goniča, Vladetu Jankovića. Kaže – naložio je studiju izvodljivosti rušenja, prebacivanja spomenika Stefanu Nemanji. Pa vi osnivača maltene srpske države vi želite da bacite u Marinkovu baru i onda se iznenađujete. Nedić, o kome sam govorio, Nedić je bio okupacioni predsednik Vlade, ali je spašavao Srbe preko Drine. To su činjenice. Spasio je na hiljade, na desetine hiljada Srba preko Drine, a ovaj tamo general koji nije pametan ni posle bitke, on traži da Srbi nemaju pravo na glasaju. Ne samo on. Traži da Srbi i Republike Srpske i BiH, državljani Bosne nemaju pravo da glasaju u Srbiji. Evo šta kaže on, šta kaže još Ponoš, da ne kažem, kaže da su Srbi u Srebrenici počinili genocid. To kaže general koji nije pametan ni posle bitke. Šta kaže gospođa nosilja izborne liste? Šta kaže gospođa nosilja? Kaže – zahtevam rezoluciju da se osudi genocid koji su izvršili Srbi u Srebrenici. To ste vi. To je vaše. Ja sam samo ogledalo koje vam pokazuje vaše ružno lice. Dogovor oko Kosova itd. Nije za mene Ćuta strani plaćenik. Nije Ćuta strani plaćenik. Ne nije, on je šiptarski plaćenik. Ovde je priznao da od Hatija Abazija, poslanika Samoopredeljenja, je dobio novac. On nije strani plaćenik. Za mene su šiptari sa Kosova unutrašnje pitanje Srbije i za zato nije strani, već samo šiptarski plaćenik. Dame i gospodo, u ovom prvom delu da zaključim, naša sveta zastava na kojoj su orlovi ne može da bude predstavljena kokošanerima. Vi da dođete na vlast naša bi himna bila – Bože sačuvaj, a naša lepa trobojka bi bila zastava bele boje. Naš narod će glasati i dalje da gradimo državu, da bude privredno, da bude ekonomski, da bude vojno jaka, da po kvalitetu života ne zaostaje puno za kvalitetom života građana EU. Ja ne branim vlast, nisam nikada bio izvršna vlast. Ja branim državu Srbiju i njeno pravo da postoji, vi je ugrožavate. Hvala. 

BORISLAV NOVAKOVIĆ: Replika.

STOJAN RADENOVIĆ: Poštovani poslanici mi smo, pazite, ja vas molim ako hoćete da molo smirimo strasti, da budemo staloženi i dobićete sve, pa vi sve vreme pričate. Došla je na red gospođa Marinika Tepić, povreda Poslovnika. Kažite koji član je u putanju? 

MARINIKA TEPIĆ: Znači, vi gospodine predsedavajući već sat i po kršite sve članove Poslovnika, a 27. član po kom ste dužni da se starate o primeni Poslovnika u kontinuitetu. Prvo, očekujem da mi date bar tri minuta vremena za ovo reklamiranje Poslanika kako ste to radili svo vreme sa vaše desne strane. Ja sam iskreno zabrinuta za vas. Ja sam mislila u početku da se niste dobro snašli, da ste pristrasni, da se ponašate ovde kao član SNS, ali ja sam iskreno zabrinuta. Prvo, gledam vaš telesni govor odaje da se vi ne osećate dobro, vi mene i kroz mikrofon ne čujete dobro, približavate se non-stop, leva strana, pretpostavljam da slabije čuje, vidim desnu jako dobro čujete, levu stranu sat i po vremena kontinuirano kršenje Poslovnika koji se reklamira od strane kolege opozicije apsolutno ignorišete. Znači, vi ovde niste da uspostavljate dogovor sa nama, vi ste ovde da poštujete Poslovnik. Imali ste više od 45 dana da naučite da pročitate, da razumete, ja sam verovala ovo će biti praznik parlamentarizma i demokratije, vi ste profesor univerziteta, toliko štiva čitate celog života, pa možete jedan Poslovnih Skupštine da savladate u 40 dana. Ispostavilo se da ne možete. Ovim vi vam pored vas ne pomažu kako treba. Mi smo mnogo puta prozivali Srđana Smiljanića, ali šta je poenta? Vi nemate ovde šta da čujete o Ani Brnabić. Danas je jedina tačka dnevnog reda izbor predsednika Narodne skupštine, jedinog kandidata Ane Brnabić. Niko ovde ne priča o Ani Brnabić, pa i SNS se stidi Ane Brnabić, pa priča na sve druge teme samo ne o Ani Brnabić. 

STOJAN RADENOVIĆ: Kontrolišite vreme. 

MARINIKA TEPIĆ: Biografija koja je pročitana, to smo svi dobili, elementarna biografija, podaci o rođenju, kako se školovala, a dela profesore, korupcija, kriminal, partija, bratija, mafija, zato ne možete da pričate o Ani Brnabić. 

STOJAN RADENOVIĆ: Vreme, poslanice. 

MARINIKA TEPIĆ: Nemojte vi mene da opominjete za vreme, imam bar još 30 sekundi. 

STOJAN RADENOVIĆ: Izvinite, samo da dodam. Vi ste rekli da se kao ne osećam dobro, zašto da se ne osećam dobro, evo kad vi tu sedite onda bacim pogled na vas i na ostale. Pazite, da vam kažem ovde ima dosta uspešnih ljudi, mladih, zašto bih se ja osećao loše. Naprotiv, ja bih se bolje osećao kad bi ovde dominirala pristojnost i činjenice. Povreda Poslovnika, Orlić. Reč ima Vladimir Orlić. Izvolite. 

VLADIMIR ORLIĆ: Član 108. koji kaže da imate pravo gospodine Radenoviću da se koristite ovim Poslovnikom i da onda možete sve ono što on predviđa i da primenite nad ovima, kojima kao što vidite, najveći problem nije tema ili šta je tema, njima je tema uvek ista. To je stalno besomučno kidisanje na Aleksandra Vučića, članove njegove porodice, stranku kojoj pripada, druge ljude koji su članovi te stranke i na samu državu Srbiju. Njima je to bilo i ostalo jedina tema time su i počeli ovu današnju sednicu pljunuli na stradale Srbe na Kosovu i Metohiji, pokazali da im je stalo do Aljbina Kurtija i to će njima uvek biti jedina tema. Nego da vam ja kažem zbog čega se javila, šta je njoj suštinski zasmetalo danas. Jedno važno podsećanje, gospodine Radenoviću. Na ovaj dokument na kom se poziva na tzv. Kosovo, nezavisno Kosovo, ovaj dokument je sastavio onaj njihov Šider i držao ga ponosno da ga predstavi da tzv. njihovo nezavisno Kosovo postane članica EU. Da li znate čiji je potpis na tom dokumentu? Pokazujem ga upravo. Ne vidi se možda, pa može kamera to da približi. To je potpis Marinike Tepić. E, to je problem, a tu se nalazi potpis i Kurtijevih ostalih, njihovih Šidera, Šeneha i ostalih Viola Fon Kramon, tako da znate kad se sledeći put jave ovo će da bude problem, a ne ono što je tema ili nije tema. 

STOJAN RADENOVIĆ: Hvala vam. Reč ima predlagač Milenko Jovanov. 

MILENKO JOVANOV: Vidite kako je sad ovo interesantno. Osoba koja je maločas držala slovo profesoru o tome kako nije savladao Poslovnik, sada traži repliku na Poslovnik iako replika po Poslovniku ne može. Znači, to je otprilike, to je primenjeno to znanje kojim se razmeće. Nemam pojma, pa biće da vi nemate pojma. Biće da vi nemate pojma, a izgleda da vam je ostao pojam u Moroviću kod kokošaka koje gaje marihuanu, pa ostavo vam pojam tamo, pa više i nemate pojma. Napada čoveka, nije u stanju da pročita ono što on napiše. U svakom slučaju ono što jeste poenta, to je da nije tačno. Jeste završili? Ne, ja ću čekati da se nervni slom završi, nemam ja problem sa tim. Ne, ja sam uvek za tebe tvrdio da sam psihopata, nešto si ti pomešao, ali dobro. Za tebe sam tvrdio da si psihopata oduvek. Ne, to je prva stvar, to je jedina stvar, ali ako može da sedne, ako završio sa nervnim slomom, ja bih da nastavim da govorim. Ne, još će da viče. Dobro. Ne vredi čekati da se završi izgleda će nervni slom da traje. U svakom slučaju apsolutno je netačno, i tu sam se javio kao ovlašćeni predlagač na jednu laž, ali od koga dolazi nije ni čudo, jer tu bi verovatno došlo do infarkta kada bi se izgovorila istina pošto organizam nije navikao da kaže istinu. Dakle, da niko nije govorio o Ani Brnabić. Svo vreme sam govorio o Ani Brnabić, govorio o okolnostima u kojima će Ana Brnabić da upravlja Skupštinom, a to što su oni vikali nisu slušali, to stvarno nije moj problem. Dakle, da smo se slušali verovatno bi čuli ono o čemu sam govorio, oni su vikali, arlaukali, dobacivali, skakali, itd. Tako da je to u dom delu. Što se drugog dela tiče ja nemam odgovor na to zašto je ovo već drugi saziv u kome nema poslanici imaju, ajde tako da kažem, da biram reči, izvesnu nakolnost prema Goranu Vesiću. Dakle, u prošlom sazivu jedan poslanik je rekao da ga zamišlja golog, u ovom sazivu ovaj ga zove lepotan, ja stvarno ne znam o čemu se radi, ali ta magnetska privlačnost Gorana Vesića očigledno neke ljude ne ostavlja ravnodušnim i oni moraju tu da pokažu o čemu se tu radi, ne bih se u to mešao, ali to kada bude Vesić jednom došao moraće da nam objasni o čemu se radi, zašto ti ljudi imaju potrebu da ga zamišljaju golog, itd. Što se tiče… vi ste novi u Skupštini pa ne razumete. Znate, kada odgovaram, onda odgovaram na ovo što ste vi govorili. Ja sam ono što sam imao da kažem u početku rekao, sada odgovaram na ono što ste vi odgovorili. Dakle, shvatićete, samo polako. Polako budite mirni, budite tihi, slušajte, pratite iskusnije kolege. Ne morate nas, možete i ove vaše i lako ćete ući, nije to teško. Shvatite brzo, šta ide kao odgovor, šta ide kao prvo izlaganje itd. Uhvatićete ritam, ne sumnjam u vas uopšte. Nećete, dobro… 

SLAVICA RADOVANOVIĆ: Pored vas, teško.

MILENKO JOVANOV: Pored mene teško, da. Pored teško da možete da progovorite, ali to je drugi pojam. Pored mene toliko teško da ste u prošlom sazivu ostali posle svake sednice onako podvijenog repa otišli svi zajedno. Svi zajedno na svoj sednici ste otišli podvijenog repa. Dakle, došli ste da pravite haos, a dobili ste takav verbalni odgovor da ste bili onako …. 

SLAVICA RADOVANOVIĆ: Imam više iskustva i obrazovanja od vas.

MILENKO JOVANOV: Normalno da imate više iskustva, stariji ste od mene. I ja imam više iskustva od moje ćerke koja ima 13 godina, to je nekako normalno. Dakle, stariji ste od mene i imate više iskustva, to se podrazumeva. To vam ni na kakav način ne negiram. 

SLAVICA RADOVANOVIĆ: Samo što ja stojim iza svojih reči, za razliku od vas.

MILENKO JOVANOV: Odlično, samo vi sedite. Evo sada sedite iza svojih reči. Odlično, sedite iza svojih reči i super. 

SLAVICA RADOVANOVIĆ: Ja ću da stojim.

MILENKO JOVANOV: Hoćete da stojite. Nemam ja ništa protiv. Gospođo, vi ste dominirali prošlim sazivom kada ste utvrdili nečiste sile koje upravljaju Batom Gašićem. To je ostalo upečatljivo do dana današnjeg. Dakle, vi ste zvezda „Trećeg oka“, „Zone sumraka“ i svega ostalog. Stvarno ne mogu, sve i da hoću sa vama da raspravljam, ja to ne vidim. Ja vidim, evo, salu, poslanike, svetlo, ali to iza šta se dešava u dušama ljudi, to je vaše, ja se u to stvarno neću mešati. Ja to treće oko nemam, tako da se ja u potpunosti sam izuzimam od bilo kakve rasprave sa vama. Eto tako. Dakle, u svakom slučaju, gospodine, utvrdili smo da jesmo govorili o kandidatu za predsednika Skupštine, da je to neistina, nego da oni nisu slušali, to smo sada činjenično kako tražite dokazali i to je to. Druga stvar je ta da apsolutno ne mogu da odgovorim čoveku koji je rekao da mu je Goran Vesić lepotan, jer to nije u mom domenu, ja se sa time ne bavim, to ste trebali. Ja ne znam šta je ovo sada. Ovo stvarno nema smisla. Ne vidim stvarno u kom pravcu ovo sve ide, ukoliko će gospođa „treće oko“ da dobacuje sve vreme. Stvarno nemojte. Probajte sada kod mene da pronađete to treće oko, koje zlo mene pokreće itd. Pokušajte to. Kako one nečiste sile koje upravljaju Batom Gašićem. Kako ste rekli? Gospođo, ja nemam ništa normalnije da kažem, zato što ste to vi izgovorili, a to što vam je nenormalno, izvinite, nemojte se meni žaliti, nego pazite šta pričate. U svakom slučaju, ono što jeste sada bitno, to je da mi nastavimo raspravu i pošto ovo ne vodi ničemu, vidite i sami da se oni ponašaju kao da su u Hajd parku, ustanu i viču, gospodine Novakoviću, pogledajte u ogledalo i dobićete odgovor. Bora Novaković pita – ko je psihopata? Moj odgovor je – pogledaće u ogledalo i videće odgovor na to. U svakom slučaju, to je ono što je bitno. Dobro, poznat si po tome. Boro, to se priča. Boro, hajde da završimo. 

BORISLAV NOVAKOVIĆ: Ne moraš da se dokazuješ. Ne moraš uvek da budeš poltron više nego što treba. Nađi meru. Bio si DSS-ovac…

MILENKO JOVANOV: To ti najbolje znaš. To ti najbolje znaš. Dobro. A ti si rekao – Neću da ga rušim i branio ga. Jel tako? Ja sam ga napadao. Hajde da rešimo, ja sam ga napadao, ti si ga branio i to je to. Dobro. Dobro. Jel to to? Jesi završio? 

BORISLAV NOVAKOVIĆ: Nisam završio.

MILENKO JOVANOV: Hajde nastavi.

BORISLAV NOVAKOVIĆ: Neću.

MILENKO JOVANOV: U svakom slučaju, ne vredi, ja ne mogu. Da li je tu Slavica Đukić Dejanović da mi pomogne? Nemam ja iskustva u ovakvim situacijama. Ja ne znam kako to ide, kada dođeš pa sedneš, pa ti prekoputa dođe pacijent, pa sad ti kažeš – hajde lezi, pričaj o detinjstvu. Ovaj čovek, ne vredi. Nemam ja to iskustvo. U svakom slučaju, ono što je bitno, dakle, pričali smo o onome što je na dnevnom redu i govorili o gospođi Brnabić. To smo utvrdili. Utvrdili smo, i evo sada gospodin Orlić pokazao, čiji se potpis nalazi na zahtevu da Kosovo hitno bude primljeno u Evropsku uniju. Jel tako? I to smo utvrdili. Iste one osobe koja je potpisala da su Srbi genocidni narod. To je to isto. Dakle, isti potpis tamo i ovde. I to smo utvrdili. Nismo samo utvrdili zašto se poslaniku koji nije u sali, pa neću ni da ga spominjem, nije fer, sviđa Goran Vesić i zove ga – lepotan. To nismo uspeli da utvrdimo. I zašto ga je u prošlom sazivu onaj zamišljao golog, a ovaj ga zove lepotanom, to nismo uspeli da utvrdimo, ali u jednom trenutku valjda ćemo i to utvrditi. Tako da, u svakom slučaju, moj odgovor, dakle, onaj koji se tiče predlagača je, da, govorili smo o gospođi Brnabić i ja mogu da vam ponovim sve što sam rekao, ako želite da slušate, nemam nikakav problem sa tim, nema niko želju da sluša ponovo, dobro. Znači, ipak su čuli nešto, ali se prave blesavi. Da mi nastavimo dalje, ja predlažem da mi nastavimo raspravu kako smo krenuli. Ovo je već krenulo u nekom dobrom pravcu i da nastavimo dalje sa ovlašćenim predstavnicima, da nastavimo izbor i da lepo izaberemo predsednicu Skupštine, ukoliko je to moguće, već danas, da bi mogli dalje da nastavimo raspravu. 

BORISLAV NOVAKOVIĆ: Replika.

STOJAN RADENOVIĆ: Polako.

BORISLAV NOVAKOVIĆ: Imam pravo na repliku kada me pominje direktno.

STOJAN RADENOVIĆ: Poštovani narodni poslanici i poštovani gospodine Novakoviću, samo da vam kažem nešto, na početku sam predložio i bio bih dosta srećan ova dva-tri dana da izaberemo predsednika Skupštine, ali da to bude stvarno da pleni naše ljude, naše građane kad to slušaju. Vi sve vreme pričate, ometate, mene to… 

BORISLAV NOVAKOVIĆ: Ne date mi reč.

STOJAN RADENOVIĆ: A i meni ulazite u reč, pazite. Neću vam nikad dati ako se tako ponašate. Sedite kao đak, sačekajte. 

BORISLAV NOVAKOVIĆ: Imam pravo na repliku. Dajte mi pravo na repliku. Zašto se tako ponašate?

STOJAN RADENOVIĆ: Pa znate zašto? Evo, vaša koleginica je rekla da se ja ne osećam dobro. U stvari, stvarno će doći trenutak da se ne osećam dobro, jer počinjem malo da vas žalim. Znate zašto? Tako se ponašate. Čekajte da vam kažem. Pre nego što dam sledećem govorniku reč, želeo bih da uspostavimo jednu klimu uvažavanja, pristojnosti, a ne sve vreme da 

ALEKSANDAR JOVANOVIĆ: Sram vas bilo! Sram vas bilo! Na šta ovo liči?

STOJAN RADENOVIĆ: A zašto da me bude sramota? 

ALEKSANDAR JOVANOVIĆ: Dajte ljudima da govore, zato ste ovde.

STOJAN RADENOVIĆ: Znam, ali ne može odjedanput. Znate kako može? Mora da se čeka u redu. 

ALEKSANDAR JOVANOVIĆ: E pa sačekaćemo!

STOJAN RADENOVIĆ: Predlažem da se vratimo temi. Reč ima Života Starčević, poslanik. 

ŽIVOTA STARČEVIĆ: Poštovani predsedavajući, dame i gospodo narodni poslanici, u ime poslaničke grupe Jedinstvene Srbije moram odmah na početku da izrazim veliko žaljenje što danas kada obeležavamo 20 godina od stradanja i pogroma Srba na Kosovu i Metohiji, danas kada svi zajedno treba da pokažemo pijetet prema žrtvama Srba na Kosovu i Metohiji, kada treba da pokažemo minimum empatije prema iseljenim, izbeglim i raseljenim licima sa Kosova i Metohije, mi danas ovde gledamo cirkus. Ono što je interesantno, cirkuska predstava traje sat, dva sata, ali cirkus koji opozicija pravi ovde u Skupštini, i ne samo u Skupštini, tom cirkusu nema kraja. Danas je, nažalost, falio još samo suzavac, pa da vidimo kompletnu matricu onoga sa kim su pojedini ovde potpisali deklaraciju i zahtev da Kosovo postane članica Evropske unije. No, da se vratimo na temu. Jedinstvena Srbija će podržati izbor Ane Brnabić za predsednicu Narodne skupštine Republike Srbije, kao i kandidate za potpredsednike i članove skupštinskih odbora. Razloga je mnogo, a ja ću u narednoj diskusiji da se fokusiram na tri koja mislim da su najvažnija. Naime, svesni smo da je Srbija danas izložena bezočnim pritiscima, kako spolja, tako i iznutra, a očigledna je, i evo vidimo danas i dokazana, sprega spoljašnjeg i unutrašnjeg faktora. Taj pritisak je posledica naše suverenističke politike, politike očuvanja suvereniteta i teritorijalnog integriteta, što uključuje i našu južnu pokrajinu Kosovo i Metohiju, politike koja nije ni prozapadna, ni proruska, već politika koja se isključivo rukovodi interesima države Srbije i građana Srbije, politika koja ide putem evropskih integracija, ali vodi računa da na tom putu ne izgubi srce i dušu, razum, glavu i pamet, već politika koja se trudi da očuva osnovne, elementarne i najvažnije kulturne, nacionalne i druge identitete, politika koja teži da očuva ekonomski prosperitet i progres i politika koja teži da očuvamo stara prijateljstva i gradimo nova. Naravno, takva politika ne odgovara mnogima spolja. Danas u svetu je situacija takva, da ako nisi sa njima onda si protiv njih. Onda su našli unutra u Srbiji svoje poltrone koji vode politiku stvaranja haosa i političke nestabilnosti, zauzvrat se nadajući da će im ovi spolja dati priliku priliku i dovesti ih na vlast ali po mogućstvu bez izbora. Kao što pre neki dan Dragan Marković Palma reče – nisu njima problem izborni uslovi koje traže da se menjaju. Njima je problem narod koji ih neće. Ali, na njihovu veliku žalost narod ne mogu da menjaju. Da odoleli svim tim pritiscima, kako spolja tako i iznutra, da bi sačuvali naš teritorijalni integritet i suverenitet, da bi nastavili sa daljim ekonomskim progresom, sa povećanjem životnog standarda građana Srbije, danas nam je više nego ikada potrebno. Pod jedan – jedinstvo države i naroda; pod dva – politička i ekonomska stabilnost i pod tri – odgovorna politika na svim nivoima vlasti. Upravo su to tri glavna razloga koja sam pomenuo na početku izlaganja i o kojima ću govoriti u nastavku. Danas je više nego ikada potrebno uspostaviti najširi mogući državni i nacionalni konsenzus. Jedinstvena Srbija će dati svoj puni doprinos stvaranju tog jedinstva naroda. Pri tom, ne podrazumevamo pod jedinstvom naroda, jedinstvo svih političkih partija. Jer, evo vidimo i danas, a videli smo u prethodnom periodu da je to nemoguća misija, da prosto, pojedine stranke opozicije ne mogu da izađu i ne žele da izađu iz svojih stranačkih šinjela, a sve i da žele ne mogu, jer im ne daju njihovi strani mentori, poput Rota, Šidera, Šeneha, Fiole fon Kramon i drugih. Potpuno odsustvo želje za bilo kakvim dijalogom opozicija je pokazala i time što je odbila da ide na konsultacije kod legalnog izabranog predsednika države kome Ustav nalaže da obavi takve stranačke konsultacije pre konstituisanja Narodne skupštine Republike Srbije i konstituisanja Vlade Republike Srbije. Nisu došli ni na dogovore koje smo vršili ovde u Narodnoj skupštini Republike Srbije. I tu su pokazali potpuno odsustvo volje za bilo kakvim dogovorom i saglasjem. Jedino što oni žele, jeste da dođu na vlast, naravno po mogućstvu bez izbora, kao što rekoh. Gde ćete bolji dokaz nego traže i dva ministarska mesta, i to ni manje ni više nego ministra policije i ministra za državnu upravu i lokalnu samoupravu. Za to, dame i gospodo, morali bi da pobedite prvo na izborima, pa onda da tražite bilo šta. Pod jedinstvom države i naroda podrazumevamo mobilisanje svih onih političkih struktura, svih onih političkih snaga, bilo da su to političke partije, bilo da su to udruženja građana, ne vladin sektor ili ugledni pojedinci, znači, mobilisanje svih onih koji mogu da okupe građane Srbije oko državotvorne politike i u odsutnoj političkoj borbi u ova teška vremena. Ta politička borba Srbije nije ništa drugo, nego borba za istinu i pravdu, a znamo da u zla vremena istina i pravda prve stradaju. Danas je u svetu prevladalo pravo sile nad silom prava. Istina je kod onoga kod koga je i moć i mač i onoga koji smatra i drži se devize da istoriju pišu pobednici. Srbija je mnogo puta bila pobednik u ratu, a gubitnik u miru. Vreme je za mudru politiku u kojoj će Srbija konačno jednom izbeći da bude strana u ratu i da vodi računa isključivo o sopstvenim državnim i nacionalnim interesima, a ne da vodi tuđe bitke. To je težak put, to je najteži mogući put, to je pozicija između čekića i nakovnja. Da bi istrajali na tom putu moguće je jedino ako budemo jedinstveni, odnosno ako ostvarimo to jedinstvo države i naroda. Jedinstvena Srbija će dati svoj doprinos i Jedinstvena Srbija će ući u taj pokret za državu i narod. To je na kraju, krajeva naš i krajnji politički cilj, jer je naziv naše stranke Jedinstvena Srbija i to je u potpunom saglasju sa idejom stvaranja tog pokreta. Mi iz Jedinstvene Srbije smatramo da funkciju u izvršnoj vlasti ne mogu i neće biti merilo doprinosa tom državnom jedinstvenom, uostalom i Dragan Marković Palma je više puta rekao, ne mora neko da bude ministar da bi nešto radio za Srbiju i u tom smislu ćemo nastaviti i dalje. Evo i danas je Dragan Marković Palma sa delegacijom od 300 ljudi u Beču i sutra će imati sastanak sa Gudrum Kugler u parlamentu Austrije. Gudrum Kugler je predsednica parlamentarne grupe prijateljstva Austrija-Srbija. Dragan Marković Palma je u prethodnom sazivu bio predsednik Parlamentarne grupe prijateljstva Srbija-Austrija. Naravno, da će tamo zastupati državotvornu politiku, politiku koju smo zacrtali ovde u parlamentu, politiku koju je zacrtala Vlada Republike Srbije i politiku koju je zacrtao predsednik Republike Srbije. Da budem potpuno jasan. Tu se najviše obraćam budućoj predsednici i potpredsednicima i predsednicima skupštinskih odbora. Ta praksa da se u inostranstvu predstavlja parlament na državotvoran i odgovoran način mora da se nastavi u ovom Četrnaestom sazivu i da ne pravimo greške koje smo pravili ranije, odnosno da se ne desi da predsednik Odbora za spoljne poslove u prethodnom sazivu, trči od Strazbura, preko Brisela, Bona do Vašingtona i sve najgore priča o Srbiji. Da se ne desi da predsednica, pazite predsednica Odbora za stabilizaciju i pridruživanje, traži da evropski parlament i EU uvedu neku vrstu sankcija Srbiji. Pa, to nije udar na Aleksandra Vučića, to nije udar na nas iz vlasti, to je udar na decu, na đake, na studente, na radnike, na penzionere, na sve građane Srbije, na čitavo društvo. Onda se čude što ih narod neće na izborima. Naravno da neće, jer ne tolerišu takvo ponašanje. Ono što je bitno, jeste da kada pravimo skupštinske odbore u narednom sazivu koji će nas predstavljati na raznim međunarodnim događajima, da sastav tih delegacija bude primeren, da se ne desi da bude pet ili četiri od 12 članova delegacije iz vlasti, iz stranaka koje vode državotvornu politiku, a sedam ili osam članova iz opozicije. Onda mi više vremena potrošimo ubeđujući naše domaćine i strance da nije istina ono što govore članovi naše delegacije, umesto da usmerimo svu snagu, energiju i znanje da predstavimo državu Srbiju kako treba i da napravimo neki dobar posao za Republiku Srbiju. Naravno, to je, rekoh, najviše na vama, na predsednici Narodne skupštine Republike Srbije, potpredsednicima i predsednicima skupštinskih odbora. Drugi razlog za ovakav naš stav jeste svakako da je Srbiji danas neophodna ekonomska i politička, politička pre svega, a iz nje će proizaći i ekonomska stabilnost. Naime, današnji svet je svet nestabilnosti, političkih, ekonomskih, ratnih kriza, pandemija. Ta situacija se neizbežno preliva i na našu zemlju. Pored te uvezene nestabilnosti, nažalost, mi imamo i opoziciju i pojedine tajkunske medije koji koriste, ama baš svaku priliku da izmisle aferu, da stvore neku kriznu situaciju i koriste i najveće tragedije u našem društvu kako bi stekli određeni politički poen. Naime, Srbija, odgovorno tvrdim nikada nije imala goru opoziciju u istoriji. Jednostavno, to su ljudi koji su zloupotrebili tragične događaje u „Ribnikaru“, u Orašju, Duboni, čak su uradili i sledeće. Svojoj koaliciji su dali naziv „Srbija protiv nasilja“ u ukrali to ime ljudima koji su tada, u to vreme, iskreno bili zabrinuti zbog nasilja koje se desilo u Srbiji, maja meseca prošle godine. E, vidite, tu „Srbiju protiv nasilja“, nije sada tu, vodi čovek koji je izvršio nasilje u porodici, vodi čovek koji je pretio policiji, vodi čovek koji je dokazano nasilnog karaktera, a to je i pokazao na prethodnoj sednici kada je psovao narodne poslanike ovde u ovoj sali Narodne skupštine. Ono što je bitno jeste ovo što se dešava ovih dana, i vi ste o tome pričali. Jovo Bakić, ja ga ne mogu nazvati profesorom jer profesor ne znači samo znati jednu naučnu oblast, već imati i određene moralne kvalitete, je javno pozivao, a on podržava "Srbiju protiv nasilja", e takav čovek je pozivao da se ljudi jure na ulicama, pretio je da će ljudi plivati po Savi i Dunavu. Ovih dana se to i dešava, na ulici se napadaju aktivisti stranaka koje nemaju isto mišljenje i stavovi kao oni. Evo šta su izmislili, gledajte kakav idiom, kakva hipokrizija, pazite, izmislili su termin - građansko hapšenje. Šta vi zamišljate, da je Srbija Divlji Zapad pa da samo još počnete da vešate na ulicama? Znate šta, to je slika i prilika boraca protiv nasilja. Sve za šta se predstavljaju su u stvari suprotno od toga. Nasilnici su a glume borce protiv nasilja, autokrate su a glume demokrate, anarhisti su a glume legaliste. Na svu sreću, loši su glumci. Narod to vidi, zato ih i ne podržava. Posebno su mi u poslednje vreme odbojni oni kojima su puna ustava Kosova i Metohije a koji idu u koaliciju sa onima koji imaju stav da je status Kosova i Metohije završena priča, idu u koaliciju sa onima koji potpisuju ove deklaracije da Kosovo uđe u EU, oni koji su ovde u ovoj Narodnoj skupštini dostavljali deklaraciju o genocidu u Srebrenici, želeći time da stave omču oko vrata čitavoj naciji, narodu i generacijama u budućnosti. Kada oni kažu, a dešava se da kažu - Izdali ste Kosovo, kada počnu da se deru i viču - Izdali ste Kosovo, na pamet mi padne ona narodna - Držte lopova. Jedinstvena Srbija je bila u opoziciji i tada kada smo išli preko granica naše zemlje sve najbolje smo pričali o vlasti, o državi koju imamo i jednostavno ne mogu da razumem to tužakanje, upravo kod onih koji su nas 1999. godine bombardovali i koji danas sve što rade rade da bi opravdali tu agresiju na Srbiju. Znate na šta mi to liči? To mi liči na ono kada neko ima pet deteta i ode kod komšije koji ne može očima da ga vidi i ogovara dva deteta. Srbiji je potrebna politička stabilnost kako bi nastavili ekonomski razvoj, kako bi i dalje bili lider u privlačenju stranih investicija, kako bi završili započete projekte i kako bi otpočeli nove, od kojih je svakako "Ehpo 2027" najvažniji. Mi smo u prošloj godini, u zadnjem kvartalu, imali privredni rast od 3,8%, u čitavoj godini oko 2,5%. Predviđa se i prognoze su za ovu godinu da će privredni rast biti 3,5%. BDP je bio 69,5 milijardi evra, a direktne strane investicije su bile 4,5 milijarde evra. Da bi se to nastavilo, da bi napravili taj kontinuitet u privrednom i ekonomskom razvoju, podizanju životnog standarda građana, potrebno je i to treće, a to je odgovorna politika na svim nivoima i to je treći važan razlog zbog koga ćemo glasati kako ćemo glasati. Srbiji danas nisu potrebni razni politički eksperimenti, razne parapolitike, već odgovorna politika svuda i na svim nivoima. Na poslednjim izborima jedna grupa ljudi je ponudila građanima Srbije jednu, rekao bih blago, čudnu politiku, a ja sam je nazvao politikom trećeg oka. Znate, kada neko priča da je zemlja ravna ploča, kada neko priča da postoje vremenske prostorne kapije, da ljudi koji imaju plave i zelene oči su vanzemaljci, pri tom direktno uvredivši tu mene, pazite, ja, Jagodinac, Pomoravac, kome su i otac i deda i pradeda i čukundeda i svi ostali živeli vekovima u Poljniku kod Trstenika, ja vanzemaljac?! To su ljudi koji su u vreme najjače pandemije korona virusa u Milanu i Lombardi pozivali građane Srbije da idu na šoping u Milano! To je neodgovorna politika. To je dovelo do toga da se danas deca manje vakcinišu i evo, pojavile su se male boginje, bolest koja je gotovo bila iskorenjena u Srbiji. Srbija takve vrste neodgovornosti ne može da toleriše i trpi. Takva neodgovornost dovela je do toga da ponavljamo izbore u Beogradu. Znate, kada kažu - nećemo ulaziti u vlast jer ćemo na sledećim izborima dobiti duplo više glasova. Stvarno? Znači li to da je lični interes stavljen ispred opštih interesa, ispred interesa građana Beograda i građana Srbije? To znači - zaustavićemo sve narednih šest meseci, samo kako bismo mi dobili duplo više glasova. Ali, nisu oni najneodgovorniji. Oni o kojima sam pričao maločas su još neodgovorniji. Oni su neodgovorni jer rade za interese dva tajkuna, jednog vlasnika medija i jednog koji je bio vlasnik medijskog prostora u Srbiji. Zarad zaštite ličnog kapitala, njima nije strano da zastupaju interese drugih i da rade protivno interesima države Srbije. To je posebno do sada neviđeni nivo neodgovornosti i zato na predstojećim Beogradskim izborima i na izborima na više od 80 gradova i opština u Srbiji, mora se uspostaviti jedna odgovorna politika, politika u korist građana, uostalom, o tome je još 2004. godine pričao Dragan Marković Palma, kada je rekao da je osnovni zadatak svake lokalne samouprave da obezbede bolje uslove za život svakog građanina. Rezultate takve politike možemo videti i u Jagodini, i na mnogim drugim mestima. Pokret za državu i narod, će tu odgovornu politiku sprovoditi u svakom gradu širom Srbije, a ovaj skupštinski saziv sada ima skoro dvotrećinsku većinu i tu činjenicu mora iskoristiti da poboljša ugled Parlamenta i narodnih poslanika da uči na ranijim greškama, da bira prave ljude i vodi jednu balansiranu politiku i donosi zakone i akte isključivo u korist građana Republike Srbije i da se rukovodimo maksimom da onaj ko pravi zakon, mora taj zakon prvi i poštovati. Hvala. 

STOJAN RADENOVIĆ: Zadovoljstvo je, videti ovu atmosferu, kada je govorio kolega iz ove stranke, onda je stvarno zadovoljstvo i time smo poslali dobru sliku, znači, i cela ova sala je poslala dobru sliku građanima Srbije da se popravljamo. E sada idemo dalje. Dajem reč Borku Stefanoviću, povreda Poslovnika. 

BORKO STEFANOVIĆ: Hvala gospodine predsedavajući, član 106, član 107. ste prekršili i pokušaću da iskoristim ovo kratko vreme da vama kao predsedavajućem i uglednom profesoru Univerziteta pomognem. Dakle, gospodine Radenoviću, ne možete dozvoliti poslanicima većine zato što vam se to dopada da govore duže od dva minuta, bez bilo kakve osnove. Ne možete ignorisati po Poslovniku povrede Poslovnika ili replike, čak. Prosto ne možete to raditi. Ako pričate o nekoj slici, slika koju ste stvorili je takva da vi ne dozvoljavate ljudima da po Poslovniku se obrate u Skupštini, po osnovu prava koji im je dao isti taj Poslovnik. Mi smo čuli, gospodine predsedavajući… 

STOJAN RADENOVIĆ: Nemam ja iskustva nekoliko godina. 

BORKO STEFANOVIĆ: Znači, ignorisali ste brojne kolege koje imaju pravo na repliku i niste im dozvolili i direktno su pomenute. Ja pokušavam da vam objasnim da je to vaša obaveza. Nije to vaša dobra volja. 

STOJAN RADENOVIĆ: Oni moraju to da rade na jedan način koji je meni prihvatljiv… 

BORKO STEFANOVIĆ: Znači, slika je zakon i Poslovnik, profesore Radenkoviću, a ne ono što se vama dopada ili vam se ne dopada. Ono što se ne dopada nikome ko je normalan u ovoj zemlji, a što ste vi dozvolili kršeći član 107, jeste da su kolege iz većine nekoliko puta, nekoliko puta, od gospodina Jovanova, gospođe Brnabić i ostalih, spominjali fašizam, za nas nacizam i spominjali građanski rat. Spominjali su da će odbraniti Srbiju od nas zbog građanskog rata. Spominjali su dokument koji je neko potpisao da Kosovo uđe u UN. Ja pogledam, evo završavam… 

STOJAN RADENOVIĆ: Vreme sad, ali polako samo. 

BORKO STEFANOVIĆ: Član 14. Briselskog sporazuma koji su oni potpisali. Pa, bravo, carevi! Zašto gospodin Dačić ćuti? Prozivaju vašu sopstvenu vlast za član 14…  

STOJAN RADENOVIĆ: Hvala vam. Prihvatam vašu kritiku i primedbe. Da li želite da se Skupština izjasni? 

BORKO STEFANOVIĆ: Ne.

STOJAN RADENOVIĆ: Povreda Poslovnika, Radoslav Milojičić. 

RADOSLAV MILOJIČIĆ: Hvala, uvaženi predsedavajući. Poštovani profesore, ja vam se izvinjavam i kao čoveku i kao naučniku i kao osobi zbog koje naša država i svi građani treba da budu ponosni na vas zbog opozicije koja je poštuje ni vaše godine, ni vaše znanje, ni vaše zvanje. Reklamiram član 108. Kaže naš mudri narod da nije bitno šta se kaže, već je bitno ko kaže. Mi smo sada slušali pridike od čoveka koji je priželjkivao ukrajinski scenario u Srbiji. Mi smo sada slušali pridike od čoveka koji je promenio ime zbog politike, koji je promenom imena pljunuo na svog oca, majku, crkvu, porodicu i kuma koji mu je to ime dao. Šta možemo očekivati od njega? Mi govorimo i slušamo čoveka koji je kao predsednik Odbora za spoljnu politiku Skupštine Republike Srbije, građana ove države, govorio sve najgore o Republici Srbiji, o njenim građanima i u Nemačkoj i u Francuskoj i u SAD. Tužakao je i govorio sve najgore i o predsedniku Republike i o svim građanima. Nije problem što je on to govorio, on ima, možda, podršku tamo, ali je njegov i njihov problem što nemaju podršku u Nišu, Surdulici, Svrljigu, Gadžinom Hanu, Smederevskoj Palanci i nikada je neće imati zato što su pokrali ovu državu, zato što su 500.000 naših građana ostavili bez posla. To govori čovek koji je izdržavano lice prvo od svoje supruge, a onda i od Dragana Đilasa kome nije završio posao da se Srbiji uvedu sankcije, kako su priželjkivali i on nikako da napreduje. Prvo je nosio torbu Vuku Jeremiću, sada nosi torbu Draganu Đilasu. Pa, ajde, čoveče, imaš 50 godina, avanzuj malo, edukuj se, napreduj. Hvala. 

STOJAN RADENOVIĆ: Reč ima narodni poslanik Milenko Jovanov, predlagač. 

MILENKO JOVANOV: Najpre želim da se zahvalim gospodinu Starčeviću. Drago mi je da na prilično sličan način gledamo na stvari i na političku situaciju u kojoj se nalazimo. Takođe mi je drago da ste istakli neke stvari koje su vrlo važne za momenat u kome se nalazi naše društvo i naša država. Dakle, da, postoji pokušaj pravljenja nestabilnosti od strane dela opozicije i njima naklonjenih medija da na jedan, rekao bih, krajnje jasan način izazovu reakciju ove naše druge strane i pošto vidim da su njihovi mediji već krenuli i potpuno pogrešno predstavljanje onoga što sam rekao ovde u Skupštini… Oni su, dakle, namerno, kao i uvek što rade, dakle to je već postala praksa, izvukli neke delove koji im se sviđaju i od toga pravili neku vest. Ja sam rekao, da, tačno je i to tvrdim, to zaista tvrdim, da su ovo ljudi koji se koriste neonacističkim metodama, odnosno nacističkim metodama, da kao što su nacisti obeležavali jevrejske stanove, kuće, lokale, danas oni to počinju da rade sa stanovima u kojima žive ljudi iz SNS i to je juče bio slučaj u Kikindi i ja se nadam da ćemo doći, šta više siguran sam da je za ovo društvo neophodno da dođemo do učinilaca tog dela. S druge strane… Zar nije zastrašujuće? Vidite, to je ta dvostruka, kako bih rekao… U svakom slučaju, ono što je tu bitno to je taj njihov dvostruki standard koji stalno primenjuju. Dakle, ono što je za njih neprihvatljivo i ono što njima nikad ne sme da se desi, ovde je apsolutno prihvatljivo i može da se dešava sve. Samo zato ja molim članove i simpatizere SNS, pre svega, i sve druge koji podržavaju politiku predsednika Vučića, dakle i vaše stranke i svih drugih stranaka, da ostanemo smireni, pribrani, da vodimo računa o našoj Srbiji, jer njima do Srbije nije stalo uopšte. Njih baš briga da li će Srbija da ode u građanski rat ili neće. Oni u tome vide svoju neku šansu. Mi moramo da vodimo računa o tome, jer ako mi to ne budemo radili onda neće niko. Zato je važno da se na te stvari ukaže. Važno je da se ukaže na to da su spremni da rade u tom pravcu i to su radili i u prošlom sazivu. Dakle, ja sam ovde sa istog mesta govorio o tome da njihovi mediji spremaju teren za građanski rat i to svakodnevno rade, jer kada vi imate esenciju nacističke politike, a to je da postoje građani prvog i drugog reda, da postoje oni kojima je sve dozvoljeno i oni koji će da pate zbog onoga što je njima dozvoljeno, onda nema dalje, jer vi ćete u jednom trenutku morati da počnete da se braniti i tu je problem koji zaista može da eskalira. Ja se nadam da neće. Za sada ne eskalira samo zahvaljujući našoj pribranosti i isključivo samo zbog toga, jer 700 hiljada članova SNS nije krenulo u građansko hapšenje nikoga, a bilo bi zaista zanimljivo da se vidi kako bi se oni ponašali kada bi se njima to desilo, da li bi pravili video-klipove od toga i da li bi se tome kliberili i smejali. Znate, kada su napadnute novinarke „Pinka“, njihovi mediji su objavljivali – novinarke „Pinka“ udarene u glavu. To je bila vest. Ako neko popreko pogleda u holu novinare njihove, to je strašno, to je napad na slobodu medija, to je napad na novinarstvo itd. Naravno da niko ne treba ni na kakav neprimeren način da se odnosi prema medijima, ali moramo postaviti standard šta je to što je prihvatljivo, šta je to što nije prihvatljivo. Ono što je prihvatljivo, prihvatljivo je svima. Ono što nije prihvatljivo, nije prihvatljivo nikome, a ne može da bude ono što je prihvatljivo njima to je bogu ugodno, a mi ne smemo s druge strane ništa, samo da ćutimo i da čekamo kada će da nas izvode dvoje po dvoje itd. Posle građanskog hapšenja ide građansko vešanje. To je naredna faza. Nekoliko puta sam govorio o tome i tvrdim i dalje da se koriste nacističkim metodama. Vidim da im to mnogo smeta. Promenite metode. Nemojte se koristiti tim metodama, pa neću o tome govoriti. Dakle, to je ono što je najbitnije. Pošto neko dobacuje vezano za biračke spiskove, sada ćete dobiti odgovor i na biračke spiskove, pošto im je jako važno. Dakle, za deset godina vlasti vaše žute lopovske upisan je 145.331 birač u birački spisak grada Beograda. Upisali ste 145 hiljada. Za vreme deset godina vlasti SNS-a 19.477. Evo vam ga sad birački spisak, lažovi jedni, koji ne možete da izdržite da ne slažete ništa. Pritom, ne razumem šta je poenta? Pa, među vama sedi poslanik koji se upisao u taj birački spisak. Eno ga, sedi tamo. Sedi poslanik tamo koji je na pretprošlim izborima glasao u svom rodnom gradu, a na ovim izborima glasao u Beogradu. Eno vam ga tamo fantom. Obratite se fantomu u svojim redovima. A to može? To je dozvoljeno, jel tako, zato što je vaš, jer vama je sve dozvoljeno? Ko sme da se doseli u Beograd, to će oni da odluče. Dođeš u Beograd, pa ako ti da njihova bulumenta ausvajs, može u Beograd, a ako ne, nema u Beograd, sedi kući, nisi za Beograd – mi smo odlučili da nisi za Beograd. E to je njihova politika. To vam je, gospodine Starčeviću, nacizam. To je nacizam. Još samo da počnu da prave getoe za ljude koji podržavaju vlast i onda smo sve prošli i onda smo prešli igricu, što kažu mladi. Još jednom kažem, drago mi je i hvala vam na podršci. Mislim da je važno da u narednom periodu sve ove stvari koje ste rekli zaista i realizujemo u praksi. Mi smo imali strahovitu situaciju u prethodnom periodu, prethodnom mandatu, izvinjavam se, i verujem da će predsednica Skupštine o tome posebno voditi računa, a to je da pojedini odbori Narodne skupštine Republike Srbije, prilično osetljivi odbori, nisu vodili politiku države Srbije, nego su vodili sopstvenu politiku predsednika odbora ili njegove stranke. Dakle, to je ono što je jako veliki problem. To je problem koji je mogao da utiče na situaciju za našu državu i da pravi posledice kada je naša država u pitanju. Na sreću, nije. Ali, to, jednostavno, više ne smemo dozvoliti. Jednostavno, ne sme se dozvoliti nekome da vodi ličnu politiku, prema sopstvenim afinitetima, suprotnu politici koju je ova zemlja definisala. Naravno, različite stranke imaju različite programe, različite stranke imaju različite ideje i apsolutno je prihvatljivo i normalno da ljudi ističu te svoje ideje, ali ne možete u ime odbora skupštinskog voditi sopstvenu politiku koja nema podršku čak ni tog odbora, a kamoli cele Skupštine. Dakle, to je ono na čemu moramo da radimo i verujem da će do toga da dođe. Na kraju, samo da kažem da u narednom periodu zaista očekujem da Narodna skupština, i to još jednom podvlačim, bude mesto na kome ćemo moći da razgovaramo, bez obzira na ovo sve, ima veliki broj novih poslanika, prvi put im je ovde, pa je normalno da malo viču i dobacuju, ponese atmosfera, ponesu emocije, sve je to u redu. Podnećemo i to. Ali, ono što mene ohrabruje u celoj priči, još jednom ću to ponoviti, jer oni ni to nisu čuli, pa njihovi mediji kažu umesto o Ani Brnabić, pričao sam o nečemu drugom, a rekao sam i tada i evo, ponavljam još jednom, na sve uvrede koje su sipali danima od kada su saznali da će Ana Brnabić biti kandidat za predsednicu Skupštine, Ana Brnabić je odgovorila da želi da razgovara sa opozicijom, da želi da nađe način kako ćemo da razgovaramo. To je jako važna stvar i to je nešto što zaista daje nadu da će i ova sala izgledati drugačije, da će se drugačije razgovarati, da ćemo konačno imati prilike da čujemo neku politiku sa druge strane. Voleo bih da pričamo o politici, voleo bih da pričamo o politikama, voleo bih da čujemo nešto što je politika. Nažalost, mi to nismo čuli dve godine protekle, a i danas je krenulo tako da se to neće čuti. Dakle, jedini predstavnik opozicije koji je dobio reč da govori u ime svoje poslaničke grupe, reč nije rekao o politici, nikakvoj, mahao nekakvim papirima, skakutao okolo i to je bilo to, i to mu je bilo to. Dakle, jedini predstavnik opozicije koji je mogao da iznese nekakvu politiku, iskoristio je priliku da maše papirima i da kaže da će on da zabrani da se nešto gradi, kao što je branio i sve ostalo. To je jako važna stvar koja mora da se podvuče, da građani, prosto, nemaju nikakvu dvojbu kada je to u pitanju. Dakle, to su ljudi, pričali smo o ovome, branili Novom Sadu da dobije most, jer su oni procenili da taj most ne treba da postoji. To su ljudi koji su ovde prvog dana kako je postavljena ova ograda oko Trga Nikole Pašića, došli da ruše tu ogradu, da nam kažu da ne može da se radi rekonstrukcija Trga Nikole Pašića. Sada kažu nešto treće ne može da se radi. Ništa ne može da se radi ako se oni pitaju. Može samo eventualno, ako bi mogli oni da dobiju neku mini hidrocentralu, e, to bi moglo. To bi moglo. Znači, jedna mini hidrocentrala, ako može za mene i mog druga, zaližete se ovako, gospodine, to vam je način kako morate da tražite hidrocentralu od predsednika Vučića. Dakle, pustite malo kosu, pa se zaližete, obučete plavu majicu, stavite naočare, i onda napadnete Vučića dok ide ulicom, i kažete mu ovako: „Predsedniče, može jedan moj drug i ja imamo strašan projekat da vi to podržite da mi dobijemo mini centralu“. E, onda pišete ministarstvu, posle kada vas uhvate, vi se dosetite, kažete - nisam ja to tražio za sebe, nego sam ja to ispitivao da li oni hoće nekom da daju, pa da ja tamo dođem da ih sprečim da grade. Ali, pošto ovi u ministarstvu, valjda bili nedovoljno ažurni, nisu mu ni odgovarali, i on ostade bez mini hidrocentrale. Ali, ovo je dobra pouka, pre svega, za vas gospodine Vučeviću, da budućem mandataru, kada budemo o tome razgovarali na nivou stranke, kažete do čega može da dovede kada nekome ne date pravo da gradi hidrocentralu. Vidite na šta se čovek napravi, propije se, haos pravi, skakuće po sali, maše papirima, ne zna šta priča. Nema tu, to je prosto jedna potpuna propast. Nemojte vikati - vreme, piše vam u Poslovniku, predlagač nema određeno vreme. Mogu da pričam do ujutru. Tako da, slobodno možete da prestanete da vičete, nema potrebe. A dnevni red je ovo o čemu i vi pričate. Dakle, ako niste vikali - dnevni red kad su urlali o tome kako će ne znam ko da gradi ne znam šta u Beogradu, onda slušajte i odgovor na to. Morate da se naučite da svaka akcija ima reakciju. U svakom slučaju, ono što je bitno to je da mi u narednom periodu sačuvamo staloženost i smirenost, da na jedan pristojan način odgovaramo na ove njihove upadice, pokušaje manipulacije, uvrede i sve ostalo i da tu granicu trpeljivosti pomerimo toliko da ne napravimo sami neki problem sopstvenoj državi, jer ponovo kažem, ukoliko se sve prepusti njima, ova zemlja tone ponovo u haos i to jednostavno ne smemo da dozvolimo zbog svih ovih iskušenja o kojima ste i sami govorili. Još jednom, hvala na podršci i cenićemo to. 

STOJAN RADENOVIĆ: Reč ima prof. dr Balint Pastor. 

BALINT PASTOR: Gospodine predsedavajući, uvaženi profesore, dame i gospodo narodni poslanici, svaka poslanička grupa bira način kako misli da iskazuje svoje stavove u Narodnoj skupštini. Ja ću pokušati da veoma kratko govorim o kandidatkinji za predsednicu Narodne skupštine i da odmah kažem da će poslanička grupa SVM podržati izbor gospođe Ane Brnabić za predsednicu Narodne skupštine. Ona osoba koja može da bude predsednik Vlade, i to uspešno i to na način da ima najviše mandata i najduže vreme provedeno na funkciji predsednika Vlade u istoriji Srbije, a to je Ana Brnabić, ta osoba može da bude, pretpostavljamo, uspešna i kao predsednica Narodne skupštine. Doduše, Narodna skupština je drugačiji organ. To je predstavničko telo građana, gde su prisutni svi predstavnici građana, svi oni koji su zahvaljujući onima koji su nosioci suvereniteta dobili poslaničke mandate, ali verovatno je teže biti predsednik Vlade nego predsednik Narodne skupštine. Mi vama možemo da ponudimo svu pomoć i saradnju na ovoj novoj funkciji na kojoj ćete biti, siguran sam, izabrani veoma, veoma brzo. Ono što nas motiviše, to je da ste vi uspešno vodili Vladu Republike Srbije u nekoliko mandata od 2017. godine, da smo mnogo toga zajedničkog uradili za građane Srbije, za vojvođanske Mađare, za Srbe u Mađarskoj i za sve građane i Srbije i Mađarske. Vi ste bili predsednik Vlade kada smo završili obilaznicu oko Subotice „Ipsilon krak“. Vi ste bili predsednik Vlade kada smo završili Akva park na Paliću. Vi ste bili predsednik Vlade kada smo se približili, sada je već zaista pitanje dana i nedelja kada će se završiti rekonstrukcija zgrade Narodnog pozorišta u Subotici. Vi ste bili predsednik Vlade kada su se realizovali projekti u svim opštinama i gradovima gde Mađari tradicionalno i u većem broju žive u Republici Srbiji. Vi ste uvek imali razumevanja i uvek ste bili otvoreni za realizaciju svih onih projekata koji su predviđeni od 2014. godine koalicionim sporazumima između SNS i SVM. Naravno, zaslugu za sve ovo što sam rekao, osim vas kao predsednice Vlade, još uvek, i članova Vlade, ima i predsednik Republike Aleksandar Vučić, pošto je on bio potpisnik svih tih koalicionih sporazuma i 2014. i 2016. i 2020. godine, kao i 2022. godine, ali siguran sam da ćete vi svemu tome i u budućnosti doprineti sa ovog mesta, sa mesta predsednika Narodne skupštine, kao što ste doprineli i sa mesta predsednika Vlade ili predsednice Vlade Republike Srbije. Veoma nas ohrabruje što ste imali hrabrosti da odmah kažete da želite da pružite ruku opoziciji i da želite da vodite dijalog sa opozicijom. To je jako bitno i jako značajno za nekoga ko je prvi među jednakima tu u Narodnoj skupštini. Ja se samo mogu iskreno nadati, ne mogu da kažem da sam optimista, ali mogu da se nadam da će ta vaša ispružena ruka biti prihvaćena i da ćemo zajedničkim snagama uspeti da se izborimo za atmosferu u ovom domu koja priliči i parlamentu i građanima Srbije i da ćemo veoma brzo moći da se bavimo sa onim pitanjima čije rešavanje od nas građani Republike Srbije očekuju. Veoma se nadam da ćemo mi u roku od nekoliko dana izabrati vas za predsednicu Narodne skupštine, da ćemo izabrati potpredsednike Narodne skupštine i članove skupštinskih odbora i delegacija i da ćemo veoma brzo imati i sledeću sednicu gde ćemo izmeniti Zakon o ministarstvima. Pretpostavljam da će se menjati taj zakon, obično se menja u svakom sazivu, što je sasvim prirodno, i da ćemo veoma brzo imati na dnevnom redu i izbor Vlade Republike Srbije, jer ima puno toga da se uradi. Jako puno vremena smo izgubili zahvaljujući izbornoj kampanji i sprovođenju izbora, ali izmerili smo legitimitet svakog političkog činioca u Republici Srbiji i sada je vreme da radimo. Pošto je ovo moje prvo obraćanje u ovom sazivu Narodne skupštine, želeo bih da iskoristim priliku da se zahvalim građanima koji su podržali Izbornu listu SVM i koji su na omogućili da imamo za jednog više poslanika, koji su omogućili da imamo šestočlanu poslaničku grupu, koji su omogućili da povećamo i broj mandata i broj glasova u izuzetno teškim okolnostima, jer smo mi dva dana pre raspisivanja izbora izgubili lidera i predsednika stranke. To se nikome u istoriji Srbije nije desilo. U takvim okolnostima smo morali da učestvujemo u izbornoj utakmici i želim da se zahvalim građanima koji su prepoznali našu staloženost, smirenost, realnost, naš izborni program i koji su nas podržali, zahvaljujući čijim glasovima smo tu ponovo u Narodnoj skupštini i čije interese želimo da zastupamo u ovom mandatu. Ja ću sutra u Subotici imati za gosta lidere Srba iz Mađarske. Mislim da je to izuzetno bitno i značajno i mi ćemo kao politička stranka, kao SVM, i u budućnosti raditi ne samo na ostvarenju interesa vojvođanskih Mađara, nego i svih građana Republike Srbije, kao i Srba u Mađarskoj. Želimo da budemo činilac stabilnosti i nadam se da ćemo imati stabilne političke prilike i da ćemo u ovoj Narodnoj skupštini, u ovom sazivu, moći da se okrenemo poboljšanju i politički uslova i ekonomskih uslova i infrastrukturnim projektima i da će biti prilike da će sa obe strane ove sale sve kolege narodni poslanici omogućiti ovaj parlament da radi. Na samom kraju želim da kažem da smo mi ponovo kandidovali gospođu Elviru Kovač za potpredsednicu Narodne skupštine. Mislim da ćete u njoj imati dobru koleginicu u vođenju sednica Narodne skupštine, a kao što ste i do sada u svojstvu predsednice Vlade mogli da računate na poslaničku grupu SVM, pa eto mogu da vam obećam i u budućnosti kada ćete sedeti na tom mesto gde profesor sedi, a kome se zahvaljujem što, kao najcitiranijem naučniku u Srbiji, vodi ove sednice i snalazi se veoma dobro. Ovo je neki drugi žanr, ali profesor se snalazi i u ovim vodama. Hvala lepo i unapred vam želim puno uspeha kao predsednici Narodne skupštine. Hvala. 

STOJAN RADENOVIĆ: Zahvaljujem se poslaniku na lepim rečima i na sadržajnom govoru. Znate šta, kada je neko u sredini osme decenije, dođu ti trenuci osećaja radosti. Posle ovakve priče i diskusije malo sam ponosan i osećaću se mnogo bolje. Hvala lepo. Reč ima poslanik Milenko Jovanov. 

MILENKO JOVANOV: Dakle, najpre želim da se zahvalim gospodinu Pastoru na podršci i izgleda da oni koji su slušali i obraćali pažnju na ono što govorimo su pronašli određene detalje koji su im se učinili veoma važnim. Smatram da je ovo zaista veoma važan detalj, a to je ta pružena ruka za saradnju sa opozicijom od strane Ane Brnabić. Mislim da u situaciji u kojoj se država nalazi to zaista predstavlja jedan vrlo, vrlo važan momenat, pre svega svest o tome da nam je bitno da razgovaramo, ali sa druge strane i činjenicu da neko ko je lično vređan i napadan na najbrutalniji način može da prevaziđe to što nije lako, želim to da podvučem, dakle, da prevaziđe taj lični osećaj i pruži ruku onima koji zapravo brutalno vređaju i kao odgovor, faktički, na sve te uvrede koje su se danima nizale. Mislim da je to izuzetno važna poruka i ja se nadam, a na nama je da zajednički pokušamo da o tome asistiramo koliko smo u mogućnosti da do takvih razgovora zaista dođe, da pokušamo da u Skupštini napravimo jednu drugačiju atmosferu. Neće to biti lako, plašim se kao i vi da će ta ruka ostati u vazduhu i to se ovih prvih dana već vidi, ali nažalost ne možemo uticati i na taj deo. Isto tako, želim da kažem da smo u prošlom sazivu videli da jednostavno jedan broj ljudi nije uspeo da napravi razliku, i to ne govorim bez bilo kakve želje da bilo koga povredim, uvredim ili bilo šta drugo, ali to je prosto evidentno, i to ćete primetiti i vi kao neko ko je dugo godina u Skupštini, razliku između institucionalnog rada, rada u instituciji i političkog delovanja van institucija. Jednostavno su u Skupštinu uneli nešto što nije svojstveno Skupštini. O tome smo svedočili sve vreme. Tome smo svedočili, nažalost, i danas i na prethodnoj sednici, a nadam se da ćemo uspeti da to prevaziđemo u narednom periodu. Da li je bilo i sa naše strane asistiranja u takvom ponašanju? Da, bilo je, govorim u lično ime, apsolutno sam toga svestan i na kraju prošlog mandata sam rekao da je neke stvari, mislio sam, bitno da uradim, misleći da je takav odgovor adekvatan. Danas više tako ne mislim, pošto sam video da to nikakvog smisla nema, da su oni ostali isti, da nisu razumeli tu vrstu komunikacije, da postoje ljudi kojima zapravo ne vredi govoriti uopšte. Treba ih pustiti da se ponašaju kako hoće, na diku, korist sebe, svoje stranke, kako god, a mi da radimo ono što nam je posao. Na neke stvari prosto morate da odgovarate, a neke stvari u buduće, zaista, i sam mislim da propuštam, prosto ne želim više da se na taj način obraćam i ulazim u takvu vrstu diskusije, i to će biti tako ukoliko budem bio na ovoj poziciji u narednom periodu. Na kraju, ostaje jedna tema koja za mene ima jedan lični deo, lični osećaj, a tiče se detalja koji ste izneli da ste jedina stranka koja je ostala bez predsednika u toku kampanje. Mađarsko-srpski odnosi danas su takvi zahvaljujući, u velikoj meri, Ištvanu Pastoru i to neko zna, neko ne zna, nečemu sam i sam bio svedok, kao poslanik u Skupštini Vojvodine, nečemu nisam. Naravno, to se posle nadograđivali predsednik Vučić i premijer Orban i napravili najbolje moguće odnose između Srbije i Mađarske u istoriji te dve zemlje, rekao bih, ali na nama je da se zaista sećamo ovog velikog čoveka, velikog i mudrog političara od koga sam imao prilike mnogo mudrih stvari da naučim, jer je zaista dao ogroman doprinos razvoju tih odnosa i generalno je učinio mnoge dobre stvari za Srbiju kao državu, za Srbiju kao takvu. I mnogi bi na političkoj sceni mogli da se ugledaju, jer je pravio razliku između toga šta je ono što je državni interes, a šta je ono što je nešto drugo i žao mi je što je veliki gubitak za kompletnu političku scenu, ali i za našu zemlju što smo ostali bez Ištvana Pastora. U svakom slučaju, hvala vam još jednom na podršci i nadam se da ćemo u budućnosti uspeti da realizujemo sve ovo o čemu ste govorili. Hvala. 

STOJAN RADENOVIĆ: Zahvaljujem se poslaniku. Dajem reč poslaniku Branimiru Jovanoviću. 

BRANIMIR JOVANOVIĆ: Hvala. Poštovani predsedavajući, koleginice i kolege, SDPS je svojim potpisima podržala kandidaturu Ane Brnabić za predsednicu Narodne skupštine. Već smo i ranije davali njoj podršku kao kandidatu za predsednika Vlade i to smo učinili i sada. Izuzetno smo zadovoljni kako je vodila Vladu Srbije u tri mandata. Postigla je odlične rezultate. Podsetiću samo na neke, a to je, sećam se prvog Ekspozea 2017. godine kada je istakla da je digitalizacija jedan od ciljeva koje treba realizovati u budućim godinama, u godinama koje dolaze i svima je to delovalo kao miljama daleko, a evo dočekali smo danas da je taj proces uspešno završen, da imamo jednu e-upravu koja efikasno radi i da je to urađeno na zadovoljstvo i na korist svih građana Srbije. Smatramo da gospođa Brnabić ima dovoljno i znanja i iskustva da na najbolji mogući način organizuje rad parlamenta, da će na najbolji način predstavljati Skupštinu i u zemlji i u inostranstvu. Kada je pre desetak dana kandidovana za ovo mesto, dala je jedan intervju u medijima i želim da istaknem dve važne tačke, dva dela tog intervjua. Prvo su već pominjali moji prethodnici, a to je da je rekla da će fokus biti na dijalogu u Narodnoj skupštini među političkim partijama. Ona je dugo u politici i veoma dobro poznaje kakvo je naše političko podneblje. Veoma dobro zna specifičnosti našeg političkog života i to će u mnogome koristiti kada bude donosila odluke sa mesta predsednika Skupštine. Imala je, kažem, našu podršku i kada je bila izabrana i za ministra 2016. godine i tri puta za premijera Vlade. Mogu i sam da posvedočim jer sam za sve te godine i ja poslanik da je Ana Brnabić dokaz šta znači posvećenost u radu. Bila je ovde kao premijer u Skupštini često, nekada od jutra do mraka sa narodnim poslanicima, pažljivo saslušala svakoga, odgovarala na svako postavljeno pitanje i ne sumnjam da će istu vrstu posvećenosti imati i na mestu predsednika Skupštine, sada naravno u jednoj drugoj ulozi, u ulozi kontrolora rada Vlade. Uvek želim da istaknem da je predsednik Narodne skupštine narodni poslanik, prvi među jednakima i bar za toliko je njegova odgovornost veća, ako ne i više u odnosu na ostale narodne poslanike. Od načina kako se predlaže dnevni red, sazivanja sednice, od dinamike rada u mnogome zavisi i koliko će kvalitetno raditi ovaj saziv Parlamenta. Pred svima nama su veliki izazovi, očigledno u ovim vremenima. Pred predsednikom Skupštine je kompleksan posao i njen posao neće podrazumevati samo ovo što sam prethodno nabrojao, već i usmeravanje i koordinaciju rada odbora i parlamentarnih delegacija i upravo je to ona druga tačka koju sam želeo da izdvojim iz njenog intervjua kada je rekla da će dati značaj radu parlamentarnih delegacija, odnosno parlamentarne diplomatije. U vremenu kada se već dve godine vodi rat u Evropi, kada bukti sukob u pojasu Gaze, spoljnopolitičke aktivnosti su od posebnog značaja u takvom jednom ambijentu veoma složenih i veoma osetljivih međunarodnih okolnosti. Takve međunarodne okolnosti zahtevaju mudru politiku. Mi kao država treba najpre da budemo oprezni da ne ugrozimo sopstveni nacionalni interes. Treba da vodimo računa i da iskoristimo svaki prostor i svaku šansu koja nam se ukaže da se što bolje pozicioniramo u međunarodnim organizacijama i u tome leži značaj parlamentarne diplomatije, sada više nego ikada, čini mi se. A podsetiću da su članovi parlamentarnih delegacija i poslanici vlasti i opozicije, različitih političkih partija i nekada svesno ili nesvesno svi oni pored interesa države zastupaju i interese svojih političkih partija. Zato je zadatak pred budućom predsednicom parlamenta, ni malo lak, da koordinira rad delegacija da bi smo svi jedinstveno nastupali u međunarodnim organizacijama i ne sumnjam da će i taj deo posla obaviti odlično jer odlično poznaje međunarodne političke prilike jer dolazi sa mesta premijera. Evo, i danas se pokazalo i godinama unazad i decenijama unazad se pokazuje da je slaba tačka našeg parlamenta upravo ponašanje i rečnik u Narodnoj skupštini. Samo da se setimo kako je počela današnja sednica. Samo da se setimo prvog govora. Evo, predlagač, kolega Jovanov je govorio 30 minuta, možda malo više. Nije bilo deset sekundi u tih 30 minuta da neko nešto nije dobacio. Mi moramo da budemo svesni da onako kako se mi budemo ponašali, da ćemo samo olakšati ili otežati rad budućem predsedniku Skupštine. Ako želimo jednu novu političku kulturu u parlamentarnom životu, ako želimo da uvedemo dostojanstvo u Narodnu skupštinu, onda svako u skladu sa tim mora i da se ponaša. Kako se budu ponašali poslanici, tako će izgledati parlament. Uvek kažem, neka svako pre nego što uđe u Skupštinu ispred vrata ostavi teške i nepristojne reči, a u ovaj dom neka svako unese međusobno uvažavanje, neka unese prikladan rečnik i ideje kojim ćemo unaprediti zakonska rešenja. Bilo je mnogo tenzije u prethodnom periodu u Skupštini. Svi zajedno moramo da radimo da bi smo spustili te tenzije. Zato i ohrabruje poruka i signal koji je poslala gospođa Brnabić da želi da se okrene dijalogu. Poštovanje je ključna reč i svako treba da pođe od sebe. Mi ovde predstavljamo najpre sebe. Mi pokazujemo svoju kulturu, svoje lice i ono što je najvažnije predstavljamo građane Srbije koji glasaju za nas. Mi moramo da negujemo minimum međusobnog uvažavanja, da stvorimo jedan normalan ambijent, jednu zdravu atmosferu gde ćemo svi zajedno raditi na jedan kvalitetan način da bi smo unapredili životni standard građana Srbije. Normalno je da svaka politička partija ima svoj program, da ima svoje stavove, da ima različite vrednosti i po tome treba da se razlikujemo, po tome svaka politička partija treba da bude prepoznatljiva. Ono što treba da bude zajedničko svima, to je minimum međusobnog uvažavanja jer na taj način pokazujemo koliko poštujemo i ovu instituciju i na taj način pokazujemo koliko poštujemo naše birače. Zato još jednom ističem, poštovanje i odgovornost za svaku izgovorenu reč su ključni da se sačuva ugled Narodne skupštine i da se vrati poverenje u ovu instituciju. Ovde ima za sada 16 poslaničkih grupa i svako je odgovoran za rad svojih poslanika. Sigurno će svaka politička partija pokušati da sprovede, neko da prezentuje svoj politički program, ali ne smemo to da radimo tako što ćemo vređati političke neistomišljenike. Ne beži niko od kritike. Opoziciono delovanje je produktivno za demokratiju, kritika je blagotvorna, često podstiče vlast da radi bolje. Sučeljavanje različitim argumentima dovodi do toga da se iznedre što bolje ideje, da se unapredi zakon, da se unaprede zakonska rešenja, ali treba praviti razliku između kritike zasnovane na argumentima i kritike zasnovane na uvredama. Jedno je kritika, drugo su uvrede. Ispred SDPS mogu da obećam da ćemo kao i do sada raditi u skladu sa Poslovnikom. Trudićemo se da svojim radom, da svojim izlaganjima, angažovanjem, pre svega opravdamo poverenje građana koji su glasali za nas. Fokusiraćemo se isključivo na tačke koje su na dnevnom redu, bez namere da bilo koga uvredimo jer na taj način želimo da damo doprinos da se sačuva ugled Narodne skupštine. Buduća predsednica Skupštine uvek će imati našu podršku u nastojanju da se efikasan rad, prikladan rečnik i jedan zavidan nivo političke kulture uvedu kao dobra praksa u ovom parlamentu. Podsetiću da su poslanici bili i veliki književnici Dobrica Ćosić, Ivo Andrić, da je pre 150 godina potpredsednik Skupštine bio Josif Pančić i njihovo delo i njihovo ponašanje treba da budu na umu svakom poslaniku kada se odavde obraća i građanima Srbije i svojim kolegama. Poslanička grupa SDPS glasaće za Predlog da Ana Brnabić bude predsednik Skupštine. Želim svima uspeha u radu i da u duhu tolerancije i međusobnog uvažavanja svi zajedno i iskreno radimo u interesu građana Srbije. Hvala. 

STOJAN RADENOVIĆ: Reč ima poslanik Milenko Jovanov. 

MILENKO JOVANOV: Hvala na podršci i hvala i na ovome što ste rekli. Međutim, mislim da stvari moramo sagledati onakvim kakve jesu, a nisu sjajne, jer dok vi govorite o tome traje stvaranje medijske slike koja nema veze sa onim što ste vi videli svojim očima ovde u sali. Znači, ovog momenta dok ovo govorite i dok govorite kako sam govorio nekoliko puta i nijednom se nije desilo da je prošlo bez dobacivanja, novinari medija koji podržavaju opoziciju ili taj deo opozicije postavljaju pitanje - kako ja doprinosim raspravi u parlamentu i da li je moj nastup adekvatan itd? Dakle, oni meni dobacuju, oni mene vređaju, ali moj nastup nije adekvatan. To je slika koja se stvara. E, sada želim da se vratim na početak nečega što mislim da imamo i sada, a obeležilo je prethodni saziv i mene je iskreno rečeno šokiralo. Na dva Odbora skupštinska, dva poslanika ta grupa nije tu više, nisu bitni, nisu bitna ni imena, ali mogu da ih kažem, su prišla poslanicima Srpske napredne stranke i rekla, citiram: „Ja vas mrzim“, bez ikakvog povoda, bez ikakvog poziva, bez ikakvog razloga, dakle nije ni počela sednica ti ljudi nisu ništa ni rekli. Dakle, ni na koji način nisu izazvali takvu reakciju, sada zamislite da vam priđe čovek ovako i kaže – ja tebe mrzim. Prvo, zašto me mrziš? Šta sam ti ja uradio? Drugo, koliko je to otišlo daleko da to više ne treba ni da se na neki način, valjda čovek ako ima takvo osećanje treba da ga suzbije u sebi da bi bio normalan, da bi živeo, da to negativno osećanje ne napravi njemu problem ako hoćete zdravstveni, ako ništa drugo, jer to nije dobro tu negativnu atmosferu koju praviš spolja da guraš i u sebe. Međutim, to je tako bilo u dva navrata, dakle, ne jednom, u dva navrata priđu i kažu – ja vas mrzim. Ako je nekome to početna premisa kada je u pitanju rad u Skupštini, ono teško možete da dođete do ovoga o čemu pričate, jako teško. Sa druge strane, imamo problem što određeni ljudi sa jedne strane traže poštovanje, ali sa druge strane pokazuju da nepoštuju nikoga. Dakle, ja nemam nikakav problem da pokažem i to je i bila situacija u prethodnom sazivu gde je bilo, pa ne znam, dosta je bilo ozbiljnih rasprava sa poslanicima opozicije koji su ozbiljno raspravljali i koji su iznosili neke političke argumente. Na kraju krajeva ja to i želim. Ja nemam razlog niti mi imamo razlog da bežimo od sučeljavanja političkim argumentima, jer mi imamo argumente na svojoj strani sve, ekonomske, ove, one, koje god postavite parametre. Zato se izgleda i beži od toga, da se ne razgovara o tome, nego ćemo da urlamo kada Milenko govori, da izmišljamo, lupetamo, vređamo, pa da vidimo da li će da se upeca, pa ako se ne upeca, pa nema veze mi ćemo opet da napišemo Milenko je vređao poslanike opozicije itd. Šta god bilo mi ćemo to da pišemo, jer, zašto? Zato što je važno napraviti takvu sliku, jer nije problem poslanik koji se zaleće i preskače klupu da se bije sa mnom dva puta to uradi u prethodnom mandatu, dva puta to uradi u prethodnom mandatu, jer nije u stanju da izdrži kritiku, on je u stanju da vređa, a nije u stanju da izdrži kada mu se odgovori. Pa čekaj zašto ulaziš u to? I onda preskače klupu zaleće se ovde. Ali, šta onda imate kao reakciju, ne to da je neko povredio dostojanstvo Skupštine, ne to da se neko ponašao neprimereno, ne to da se neko ponašao nenormalno, ako hoćete, ne to da neko nije u stanju da se iskontroliše, nije u stanju da kontroliše sebe, ali hoće da kontroliše državu, nego imate situaciju, aha, Milinko se uplašio pa je sedeo sve vreme i od toga pravimo temu - da li se Milenko uplašio ili da li se Milenko nije uplašio? Pa onda dobije sve moguće emisije, pa intervju da objasni kako je to normalno. Isto je tako bilo i sa onim šamaranjem tu u holu, na izlazu. Niko da kaže – ljudi, nije normalno da odrasli ljudi tako razgovaraju, da pretiš čoveku šamaranjem. Ne, nego dobije emisije da kaže – taj Jovanov, on je nepodnošljiv toliko da ja nemam šta drugo nego da ga šamaram, a onda dođu drugi pa kažu – jeste, taj je čovek tako miran, verovatno je imao razloga da ga šamara. Sada vas ja pitam suštinski šta je razlika? Znači, suštinski. Naravno, razlika je velika ako pogledate ono što ću reći, ali suštinski u čemu je razlika da dođemo do ovoga da neko kaže – pa dobro, toliko je dosadan da je morao neko da ga ubije više, da ga ućutka, da završimo sa tim. Ne mene, nekog aktivistu SNS, zvone mi na vrata, ulaze mi u ulaz. Ljudi, jeste li svesni gde mi idemo i u kom pravcu mi idemo? Neko sve vreme to pravda. Neko sve vreme od toga pravi šale. Novinarke su udarene u glavu – ha, ha, ha. Smešno je što snimali devojke na ulici, to je jako smešno. Problem je što sam rekao da je to neonacizam. Izvinite, kako se to zove? Jel ima neki drugi izraz? Ja ne znam za drugi. U političkom smislu ja ne znam za drugi. Ja ne znam da je to iko radio, obeležavao vrata stana ljudima koji su iz druge političke opcije osim nacista i ovih sada koji su to u Kikindi uradili juče. Evo videćemo, nadam se da će istraga da pokaže šta je i da konačno dođemo do toga da vidimo. Prošli put kada su to radili policija privede, nisu to radili, pisali su neke grafite, policija ih privede i ispadne da nisu ni iz Kikinde, nego iz Zemuna i to ovako podebeo dosije, pokušaj ubistva, trgovina drogom itd. Dva lika. I to je to. 

SLAVICA RADOVANOVIĆ Odakle vam dosije?

MILENKO JOVANOV: I sada možete da čujete, nije problem što su oni radili to, nego je problem, znaš, a odakle dosije, a odakle ovo, odakle ono. Znači, nije problem to što neko pravi haos u društvu, nije problem što vas neko proganja, nije problem što vas neko targetira, nije problem to što vas neko obeležava, nije problem to što vas neko u medijskom smislu teroriše, nije problem u tome što se radi medijska priprema za fizičku eliminaciju Aleksandra Vučića i njegove porodice. Profesor Vuletić je o tome govorio pre neki dan, da je potpuno identična situacija sa onim što se dešavalo u medijima kada je u pitanju Zoran Đinđić. Potpuno identična. Nisam to ja rekao. Evo, u medijima čovek rekao da kada usledi egzekucija svi kažu – pa dobro, sa kim je bio to je tako. I zato su vam tu sada ti performansi kojima ste danas prisustvovali i vi i ja, jer to mora tako da se nalepi da posledica bude – pa dobro, logično, šta sad, šta se sad kao čudimo. Imate situaciju da su to ljudi koji su ovde citirali Velju nevolju, njegovo svedočenje i sve ostalo, uveli u parlament to i šta sad neko će sledeći uzeti da čita, ne znam, odbranu Zvezdana Jovanovića ili Legije ili ovog ili onog i šta ćemo onda da kažemo, jer jednom kada krenete u tom pravcu pa svačija odbrana je legitimna onda. Mi ne pričamo o pravosnažnim sudskim presudama pa da kažemo - na osnovu pravosnažne sudske presude utvrđeno je to, to i to. Mi pričamo o tome da je neko ko je okrivljeni u nekom postupku za sebe rekao da nije kriv nego je rekao da je kriv neko drugi. Pa ne, nego će da kaže – e, ja sam kriv, idem doživotno u zatvor. Evo tome svedočimo. Tako da, ja se vama zahvaljujem na podršci, još jednom kažem, drago mi je da ste to i vi istakli, da je ta pružena ruka buduće predsednice Skupštine izuzetno važna činjenica koju niko naravno nije zabeležio, baš ih briga, nije to tema, jer ne treba takav diskurs praviti, ne treba takvu priču o Skupštini praviti. Treba praviti da je haos, da ne može da se živi, da ne može da se radi. Inače bih zamolio samo kamera da snimi sa one strane koliko ih je u sali, da vidite koliko im je stalo. Kad kažu – oteli ste nam mandate, pa šta će vam mandati? 

BORISLAV NOVAKOVIĆ: Jesi li ti u režiji?

MILENKO JOVANOV: Pa šta će vam mandati? Vi ne pratite sednicu od početka. To vam je radio vaš poslanik iza vas. Kolega Novakoviću, to je radio poslanik iza vas i rekao – molim režisera da sada uveliča, hvala, uveličao je. Nekoliko puta. Obratite se njemu pa se dogovorite ko šta režira. Ne znam šta vam je problem da se snimi. 

BORISLAV NOVAKOVIĆ: Nikakav problem. Evo ja sedim.

MILENKO JOVANOV: Evo ja kažem da vas je četvoro u sali od koliko ima kartica. Svaka vam čast. Sve je u redu. Dva sata je vreme da se ručka. U svakom slučaju, ono što je bitno je da ćemo se truditi zaista i u nama ćete tu imati saveznika i partnera da na jedan drugačiji način Skupština funkcioniše. Nažalost, mislim da je i za to potrebno dve strane, kao i za tango što je potrebno dvoje, tako i za pristojnu raspravu je potrebno dvoje, jer bez obzira na sve teško je ponekad kada ste izloženi i medijskom satanizovanju i uživo ovde i vređanju i dobacivanju i svemu, uvek ostati pribrani, uvek ostati onako hladni. Voleo bih da je moguće. Verovatno da nije, ali u svakom slučaju, evo, nadam se da će ovaj saziv pokazati drugačije, a daje mi nadu činjenica da je predsednica buduća pružila ruku, a videćemo šta će sa tom rukom da rade, da li će da je prihvate ili ne. Plašim se da će odgovor biti negativan. Hvala. 

STOJAN RADENOVIĆ: Zahvaljujem poslaniku Jovanovu. Reč ima poslanik Aleksandar Pavić. 

ALEKSANDAR PAVIĆ: Poštovani predsedavajući, poštovani narodni poslanici, ja ću se držati teme, a tema je izbor predsednika Narodne skupštine Republike Srbije i držaću se teme te funkcije i šta ona znači. Ona je između ostalog i simbolična funkcija. Ana Brnabić je bila premijer od 2017. godine do danas i ona je samo, dok je bila premijer, je nastavila politiku koja je razlog zbog kojeg smo se mnogi od nas angažovali politički, evo sada prvi put konkretno, a to je na prvom mestu urušavanje državne pozicije na Kosovu i Metohiji, našem najvažnijem pitanju. Od 5. oktobra, a pogotovo od 2008. godine, a ubrzanim tempom od 2012. godine, Republika Srbija se povlači sa najvažnijeg dela svoje teritorije i to je nastavljeno ubrzano dok je Ana Brnabić bila predsednik Vlade. Jednostranim ustupcima, ko daje jednostrane ustupke? Zar je to način da se vodi diplomatija? Ja sam siguran da se to ne radi kad se pregovara, ni o mestima u Vladi, ni u mestima upravnim odborima, tada se ne daju jednostrani ustupci, a daju se oko najvažnijeg državnog pitanja. Ona naravno više neće da bude predsednik Vlade, nego treba da bude predsednik Skupštine, ali to je simbol, to je jedan od simbola države i državnosti, predsednik Skupštine, ali, mnogi će se setiti i šta se dešavalo i za vreme njenog mandata. Ne mogu sad i neću sad da nabrajam sve protiv čega smo mi bili i ostali, ali stvari, kao što su pregovori koji su rezultirali u francusko-nemačkom planu, tj. Ohridskom sporazumu i Briselskom sporazumu, prihvatanje zakona o rodnoj ravnopravnosti koji nam bukvalno urušava, to je direktan napad na naš nacionalni identitet, uredba o razoružavanju Srbije i Srba koja se sprovodi upravo sad, cela Evropa se naoružava, militarizuje. Mi i dalje imamo naoružane bande migranata, koji haraju po Srbiji, ali se ispunjava vekovni san naših neprijatelja da se Srbi razoružaju i to se radi upravo sad. Mi ćemo svakako tražiti da se taj zakon, ta uredba ukine, kao što ćemo tražiti da se zakon o rodnoj ravnopravnosti ukine, ali ono što nas brine, posebno je nadležnosti, nove dužnosti na koje treba stupi Ana Brnabić kao predsednik Skupštine. Pogotovo u ovo vreme. Možemo mi da bežimo od istine, ali je činjenica da su se ratni oblaci nadvili nad, ne samo Evropom nego celim svetom. Obaveštajne analize upravo objavljene, američkih obaveštajnih zajednica, govore o mogućnosti izbijanja novih etničkih konflikata i na našem prostoru. Mi to ne želimo, niko to ne želi u ovoj sali siguran sam, ali opasnost od toga postoji, ovde se odugovlači sa vraćanjem vojnog roka. Ali, zašto je to bitno, ako je neko predsednik Skupštine? Pa zato što u ovakvo vreme rastuće nestabilnosti političke svuda u svetu, pa i kod nas može da se desi da predsednik iz nekog razloga ne može da obavlja svoju dužnost, predsednik Republike, privremeno ili da mora čak i da skrati svoj mandat. U tom slučaju predsednik Skupštine preuzima ingerencije predsednika države. U ovakvo vreme, ono što posebno zabrinjava je da preuzima i nadležnosti iz odbrane Republike Srbije i da komanduje Vojskom Republike Srbije. Mi nismo voljni da učestvujemo i da glasamo za rizik da u tri meseca Ana Brnabić komanduje vojskom. U slučaju da se to desi, ne daj Bože, ali može da se desi, to je samo jedan od razloga zašto smo protiv i samo ću napomenuti još nešto, pošto sam rekao da je predsednik Skupštine jedan od simbola državnosti. Pod Vladom Ane Brnabić, evo mi smo sada doživeli ovih dana da se razgovara o tome o mogućnosti da se ustupi zgrada Generalštaba američkim investitorima, pa to pokazuje toliko odsustvo savesti i dostojanstva, osećaja za državu, da se to ne može opisati. Nas uopšte nije briga da li je to Trampov zet ili nije, svi smo ovde bili za Trampa, to nema nikakve veze. Bilo koji Amerikanac, bilo koji zapadnjak iz zemlje koji je učestvovao u agresijama na našu zemlju da može da gradi na mestu bombardovanog Generalštaba , to je sramota i to je šamar za ovu državu i ovaj narod. Iz svega navedenog, poslanička grupa Mi - glas iz naroda, prof. dr Branimir Nestorović neće glasati za, a tj. glasaće protiv izbora Ane Brnabić za predsednika Narodne skupštine Republike Srbije. Hvala. 

STOJAN RADENOVIĆ: Zahvaljujem poslaniku. Reč ima Milenko Jovanov. 

MILENKO JOVANOV: Hvala na korektnoj diskusiji i hvala na tome što ste izneli političke stavove sa kojima sam apsolutno nesaglasan i apsolutno se ne slažem, ni sa čim što ste rekli. Prvo, ja sam siguran da Ana Brnabić i da dođe na čelo vojske ne bi istopila nijedan tenk, a to smo imali u prethodnom periodu iha-haj. Imali smo razoružavanje Srbije kada su nam ukidane najslavnije jedinice, imali smo razoružavanje Srbije kada je vojska po depešama Vikiliksa trebala da bude svedena na osrednje naoružanu lovačku družinu. To je bilo razoružavanje Srbije i mi danas prisustvujemo potpuno drugačijem procesu, procesu naoružavanja Srbije. Dakle, u svim oblastima, i kada je u pitanju kopnena vojska i kada je u pitanju vazduhoplovstvo, kada su u pitanju svi rodovi vojske mi prisustvujemo nečemu sasvim drugom. Ono što ste propustili mudro da kažete je nešto što vam naravno ne ide u prilog i ne ide u prilog vašoj tezi, a to je da je Ana Brnabić bila na čelu Vlade koja nije uvela sankcije Ruskoj Federaciji, ali dobro nema veze, taj deo ćemo da preskočimo zato što bi neke druge teze pobio. Što se tiče izgradnje, ja ne znam da li će nešto da se gradi ili neće da se gradi, ali sam uvek za to da se gradi, ne vidim da je to bilo kakva uvreda za bilo koga, jer ako je to uvreda onda u Srbiji verovatno nigde ništa ne bi moglo ni da se gradi, jer bi svaka izgradnja, najobičnijeg kioska bila uvreda, jer je ova zemlja bombardovana toliko puta i uništavana toliko puta kroz različite situacije i različite ratove, da jednostavno ne bismo mogli nigde ništa ni da gradimo. Ceo Novi Sad je bio sravnjen sa zemljom 1848. godine, odnosno kasnije kada je bila Mađarska revolucija itd, pa šta sad, gde god krenete negde nešto da gradite, ej znaš, tu je neko nešto srušio. Bombardovani smo bili, samo u Drugom svetskom ratu, ja ne znam koliko puta, 6. aprila 1941. godine, pa 6. aprila 1944. godine, dakle, na isti dan. Na Vaskrs 1941. godine, pa na Vaskrs 1944. godine i tad su različite stvari rušene, pa su građene nove, šta da radimo. To je život. Na kraju krajeva, da pitate i te koji su nažalost nastradali, da li biste želeli da se Srbija nastavi razvijati ili da stoji tako kako, verujem da biste bili raspoloženi za to da se nastavi sa razvojem. To me podseća na jednu situaciju kada jednostavno treba da nađemo opravdanje za stav, pa onda prvo zauzmemo stav, a onda tražimo dokaze za njega, umesto da krenemo obrnuto, ali dobro, možete da idete indukcijom, dedukcijom, vaše je pravo, sve jedno je kako ćete. Što se tiče predsednika Republike, on je na naše zadovoljstvo dobro, hvala na pitanju i biće do kraja mandata na čelu države, u to sam siguran. Tako da neće biti potrebe da ga bilo ko menja i neću uopšte ni da diskutujem dalje o tim stvarima. Što se tiče ovih drugih stvari , francusko-nemački plan nije potpisan, niti se sprovodi. Dakle, to je vrlo jasno nekoliko puta rečeno, čak na medijima na koje vi idete jedan od vas je objašnjavao, sedi tu sa vama, ali sad ne znam u kojoj grupi, da je tu bila jedna ponuda, a onda je usledila kontra ponuda, krajnje pravnički vam objašnjavao kako tu stvari stoje. Njihova ponuda je bila – prihvatićete ovo sve, kontra ponuda naša je bila – ne, prihvatićemo ono što možemo da sprovedemo i ono što smatramo da je korisno da se sprovede, a ne sve. Prema tome, to je tako rečeno od strane vaših kolega i to je tako bilo i to je tako i danas. Ali, ako ćete da uđete u taj narativ, ja vas samo molim da ne dođete u situaciju da kao ove lažne patriote optužujete ili ovi veliki Srbi po profesiji, da optužujete našu vlast da je kriva zato što Kurti ne da dinar i da je to dokaz naše izdaje i ne znam ni ja čega, jer Kurti nikada ni za šta nije kriv. Samo, znate, kada se govori o nekim bivšim vremenima, e onda su svi drugi bili krivi, samo oni nisu krivi, a sada smo mi svi krivi za sve, tako da je to vrlo zanimljivo gledište na stvari, ali doći ćemo i do njih kada budu došli na red. U svakom slučaju, kažem vam, ne stoje argumenti, iz prostog razloga što jesu politički, ne mogu da ih prihvatim, oni su vama verovatno prihvatljivi, verovatno vi na njima možete da gradite nekakvu politiku, mi ne možemo, za nas su neprihvatljivi, jer činjenice ih demantuju, i kada je u pitanju naoružavanje, jer mi se ne razoružavamo, nego se naoružavamo, ako ste nešto drugo imali želju da kažete, to je druga stvar. Što se tiče francusko-nemačkog plana i što se tiče borbe za Kosovo i Metohiju, biće prilike, siguran sam, da i u ovom domu pričamo o tome, ali bih zaista voleo da kada o tome pričamo, pričamo o ukupnoj situaciji u kojoj se nalazi naša država i da vidimo šta su onda potezi koje bi trebalo povlačiti, jer ja samo taj deo nikad nisam čuo, ni od koga, ni ovih patriota po profesiji, niti bilo koga drugog. Ništa ne valja, to je onako konstanta, vi ste ovakvi, vi ste onakvi, ovo ne valja, ovo ne valja, ali nikako da nam kažu šta bi oni radili u datim okolnostima. Taj deo nedostaje, taj deo uvek nedostaje. Dakle, u okolnostima kada vi nemate saveznike koji mogu da vam pomognu u ovom trenutku, jer imaju neka svoja posla, rekao bih da nisu baš u mogućnosti da vam daju neke, bar oni koji nas podržavaju što se tiče našeg suvereniteta i teritorijalnog integriteta kada je u pitanju Kosovo i Metohija, kada se nalazite u nečemu što sam u prošlom sazivu nazvao geopolitičkim ofsajdom, pa sam onda morao da donosim kartu ovom jednom da vidi gde se nalazimo i čime smo okruženi, kada vam ekonomija zavisi od toga, a najsmešnije je kada na otpor bezuslovni i bez obzira na posledice pozivaju oni koji dva dana mitinguju zato što u prodavnicama nema mleka sa 2,8% mlečne masti, nego samo sa 3,2% i 1,8%. Dakle, to mi je najveći hit od svega. Prema tome, hvala na diskusiji, ali mislim da argumenti koje ste ponudili apsolutno ne stoje, vaše je pravo, naravno, kao opozicione grupacije, da ne glasate, vaše je pravo da glasate, vaše pravo je da radite šta hoćete, ja se samo nadam da ćemo i u narednom periodu zadržati ovaj civilizovani ton i način rasprave. Hvala. 

STOJAN RADENOVIĆ: Zahvaljujem predlagaču. Reč ima narodni poslanik Stefan Krkobabić. 

STEFAN KRKOBABIĆ: Zahvaljujem, uvaženi predsedavajući profesore Radenoviću, vidim da se i sadašnja predsednika Vlade, a buduća predsednica Skupštine isto spremila da replicira, pa hajde da ovo bude moj uvod, pa će onda da sledi njena jaka replika. Pre svega, profesore Radenoviću, želim da vam čestitam, pokazali ste jednu izuzetnu ozbiljnost, posvećenost i temeljnost u radu na ovako jednom složenom i odgovornom mestu. Ovo je Četrnaesti saziv Narodne skupštine Republike Srbije i za ovih 30 godina videli smo svašta, ali smo i doživeli da ne dozvoljavaju da ijednu reč izgovori kandidat za predsednika Narodne skupštine, mislim da se to nikada do sada nije desio i ovlašćeni predstavnik najjače političke partije u Srbiji. Uvaženi narodni poslanici, a pre svega građani Republike Srbije, ovo su izuzetno složena geopolitička vremena i moramo da znamo u kojoj smo situaciji. Građani Republike Srbije su glasali 17. decembra i mislim da je neophodno da pomenemo i jasno kažemo da su izbori od 17. decembra bili slobodni, pošteni i regularni. Da smo ih svi priznali govori da smo danas svi ovde u skupštinskim klupama. Da li će glasati neko za Anu Brnabić ili neće, to je već stvar njihovog političkog opredeljenja. Vidim da se već pojavilo, kao što kaže i uvaženi kolega Jovanov, da li se neko stidi Ane Brnabić, mi se Ane Brnabić ne stidimo. Glasaćemo sa zadovoljstvom za njenu kandidaturu, kao što smo glasali dva puta da bude i da vodi Vladu Republike Srbije… 

ALEKSANDAR JOVANOVIĆ: Sa zadovoljstvom?

STEFAN KRKOBABIĆ: Gospodine Jovanoviću, mislim da vama nisam upadao u reč. Hajde malo parlamentarizma. Je li tako? Toliko bar možemo da se razumemo. Uvaženi građani Srbije, kažu, kada je teško, treba da se izabere najbolji kandidat. Upravo ovde ova lista Aleksandar Vučić – Srbija ne sme da stane, koju su činili i SNS i SDPS i PUPS – Solidarnost i pravda, zato će glasati za Anu Brnabić. Sada bih se dotakao i ovoga što je rekao uvaženi kolega Jovanov, da li je ovo što se dešava sada posle izbora fašizam ili nacizam, možda on to od mene bolje zna da objasni, ali znam jednu stvar – da ne treba da radimo dalje na podelama i da se delimo, sem prema političkim idejama i programima. Uvažena kandidatkinja za predsednicu Skupštine pokazala je kako su obeležavana vrata predstavnicima, članovima, simpatizerima SNS, koji nemaju veze sa politikom, sem što su glasali za ovu našu listu. Ali moram isto tako da istaknem i još jednu stvar, a to je da na političku scenu uvodimo nešto što je pojam totalne diskriminacije, da nekoga unižavamo i ponižavamo zbog njegovog seksualnog opredeljenja, da juče u jednom listu, koji sebe smatra izuzetno ozbiljnim, izađe komentar da je naš predsednik gradske organizacije, uvaženi profesor Vladimir Goati cionista. Ako to nije antisemitizam i ono što se radilo od 1941. do 1945. godine u okupiranoj Srbiji, ne znam šta jeste. Na nama kao narodnim poslanicima jeste da umirimo diskurs, da pričamo o idejama, da pričamo o programima. Uvaženi građani Srbije, uvaženi narodni poslanici, zašto ćemo podržati Anu Brnabić? Podržaćemo Anu Brnabić za predsednika Narodne skupštine, kao što smo glasali za nju da bude predsednik Vlade, upravo zato što je ona na jedan izvanredan način zastupala i branila interese Republike Srbije. Isto tako ne mogu da se složim sa ovom konstatacijom šta bi bilo da Ana Brnabić sutra upravlja našom vojskom. Radila bi to na izuzetan način. Ona je pre svega patriota i svi znamo da je mogla da odluči da ne bude danas u ovoj sali, verovatno da se nađe i na nekom lakšem mestu, ali ona je odabrala da vodi Narodnu skupštinu Republike Srbije. Stavimo po strani naše razlike, naše podele, hajde da radimo u interesu Republike Srbije, hajde da radimo za sve građane Republike Srbije, da se ovih 16 poslaničkih klubova bori i takmiči ko će bolje da predstavi svoje ideje, od desnice do levice, ali da znamo da je Republika Srbija jedna jedina. Da oni koji su podržavali Kurtija, moraju da shvate jednu stvar, i stavljali potpis na njegov tekst, a to je da sa tim svojim potpisom, ne rade oni za nezavisnost Kosova, oni rade na formiranju velike Albanije. Upravo zbog toga i jeste predlog naše koalicije, predsednika Aleksandra Vučića da Ana Brnabić, kao neko ko ima izuzetan lični kredibilitet i integritet zastupa sve narodne poslanike u Republici Srbiji. Za kraj, uvaženi narodni poslanici, neće ovo biti lak mandat, na nama je da se izborimo, na nama je da radimo da 2027. godine ugostimo učesnike Expo-a, da radimo i uvedemo ono što je za nas najbitnije, a to je novu socijalnu politiku u Republici Srbiji, da pronađemo najmanji zajednički imenitelj, da svim građanima Srbije bude bolje, a ne više da se delimo i da kažemo jedna strana je protiv Srbije, druga strana je za Srbiju, moramo svi da budemo za Srbiju. Želim još jedanput da čestitam svima koji su usvojili mandate i kažem – Srbija ne sme da stane. Hvala vam puno. 

STOJAN RADENOVIĆ: Zahvaljujem se poslaniku. Reč ima Milenko Jovanov, predlagač. 

MILENKO JOVANOV: Hvala, gospodine Krkobabiću. Voleo bih da mogu da podržim tu tezu koju ste rekli na kraju, da smo svi za Srbiju, ali ne govorim o ljudima u ovoj sali, ali imali ste nedavno jedan skup u Dubrovniku, gde je jedan učesnik, neću spominjati imena, nisu ljudi ovde pa nema potrebe, rekao da ima lepo ime, kao Dinko Šakić, a za one koji ne znaju to je bio jedan od upravnika ustaškog logora „Jasenovac“. Ja citiram, nemojte – daj čoveče, ja citiram čoveka, rekao je – imam lepo ime kao Dinko Šakić, a oni me lažno zovu Sabahudin. A zašto da ga uhapsim, zato što se zovem kao ovaj. Pa, nije sramota zvati se tako, ali je sramota porediti se sa ovim. Druga učesnica tog istog foruma, kaže da se trenutno vrši posrbljavanje Vojvodine. Dakle, ne znam kako ono što je srpsko, nešto što je nastalo kao srpsko, dakle, Vojvodina je nastala kao proizvod srpske misli, srpske ideje, srpske građanske klase, pre svega, ali ukupno srpskog naroda koji je živeo u Austro-ugarskoj. Dakle, to je srpska Vojvodina, to je Majksa skupština. Ali, to treba, kaže to se sada srbizuje, to se sada posrbljava i kaže - zamisli sada ide hit hitova najvećeg, eto koliko oni ne znaju ništa, kaže – grade crkve u vizantijskom stilu, a ne kao u Vojvodini što se uvek gradilo u baroknom. E, sada vidite gospodine Krkobabiću jednu stvar, Srbi u Vojvodini su jako želeli da imaju crkve, ali im je jedini uslov da dobiju crkvu bio da bude građena tako, a ne u vizantijskom stilu. Pa valjda smo se oslobodili, valjda je ovo naša država, valjda sada imamo pravo da gradimo crkve kakve želimo, a ne da kakve nam diktira Marija Terezija i Bečki dvor. Valjda je to sada došlo vreme. Pričam o vašim partnerima, o vašim uzdanicama iz „Proglasa“, vašim ideolozima, vas i ovih patriota po zadatku. Svi ste sada zajedno sa njima, ja vam čestitam na tome. Čestitam vam na tome što ste se angažovali da sprečite izgradnju crkve na Limanu, čestitam vam na tome, to je veliki doprinos u vašim životima, da zabranite da se gradi crkva. Bravo! Da ne citiram sada neke druge koji su imali nastavak na to bravo. Onda dolazite, dakle, ne mogu crkve, ovaj se hvali, kaže ima lepo ime kao Dinko Šakić i onda dolazite do toga da jedna osoba, treća osoba kaže, da je red i da je kosmička pravda to što se neko zlo dešava u Srbiji koje treba eliminisati i čim Vučić bude pao sa vlasti on će biti ubijen, njega će ubiti njegovi kriminalci i tako dalje. Sada vas vraćam na ono što sam govorio malo čas kada je u pitanju priprema, sada vas vraćam samo na momenat koji sam malo čas iskoristio kada sam govorio o atmosferi medijskoj koja je stvarana u vreme ubistva premijera Đinđića. Dakle, ista priča, on i njegovi kriminalci, on i njegovi kriminalci, dakle, potpuno posledica ide u istom pravcu. Tako da teško da će tu biti istog zadatka. Nadam se da ćete vi biti u pravu, daću sve od sebe da budete u pravu, ali iz ovoga što se da videti, teško da će u tom pravcu ići stvari. Rekli ste jednu stvar i nećete mi zameriti da kažem…. 

ALEKSANDAR JOVANOVIĆ: Hoćemo.

MILENKO JOVANOV: Evo, gospodin Jovanović, zabeležite, ni ovaj govor nije prošao bez dobacivanja. Evo, da vidimo da li će ijedan danas da prođe bez dobacivanja, a mislim da neće. Dakle, nećete mi zameriti, samo ću vam reći jednu stvar, dakle, ne da se ne stidimo Ane Brnabić nego se ponosimo Anom Brnabić. I, ja kada sam ovo govorio, hajde biću i ličan, dakle, ja zaista mislim da sa Anom imam vrlo jedan prijateljski odnos i nije to, dakle, ono što sam rekao, posledica tog odnosa nego činjenice da zaista poštujem sve što radi i kako je radila…

ALEKSANDAR JOVANOVIĆ: To je baš lepo.

MILENKO JOVANOV: Pa, dobro ja imam prijateljski odnos sa Anom Brnabić, vam se gospodine Jovanoviću, vi zovete Vesića lepotanom, svako ima svoje afinitete, ja vaše ne diram, nemojte ni vi moje. 

ALEKSANDAR JOVANOVIĆ: Slobodno reci šta je još bilo.

MILENKO JOVANOV: Pa, isto što i sa tobom i sa Vesić. U svakom slučaju… 

ALEKSANDAR JOVANOVIĆ: Nisam imao ništa.

MILENKO JOVANOV: Pa, ni ja sa Anom. I, šta sad. I, kakva su to dobacivanja? Kako te nije sramota? Ali kako te nije sramota, pa te kafanske, najgore, najodvratnije fore ovde pokušavaš da prodaješ. Stvarno si jadan, da jadniji ne možeš biti. Ako si trezan, to je strašno. Ako trezan ovo radiš, to je strašno. Ako se sljuštio flajku vinjaka to je onda u redu, ali stvarno treba da te je sramota. Pa, stvarno nije u redu, hajde od sebe praviš cirkus, to je u redu, videli smo, sve je u redu, razumem. Bilo je to da ti nije dala hidrocentralu da gradiš, eto, to je bilo sa Anom. Nisi dobio od nje hidorcentralu i zato je mrziš najviše na svetu. Ti i tvoj drug, druže zalizani Ćuto u plavoj ispranoj majici koji zaustavljaš predsednika Republike da mu nudiš projekat. Ti, a Ana Brnabić ti nije dozvolila da to radiš i zbog toga je mrziš, njoj si slao mejlove, da li mogu jednu hidrocentralicu ovde da napravim. Kako te nije sramota. E, onda nije moglo da se gradi hidrocentrale, pa si ti postao veliki borac protiv hidrocentrala. Jel tako? A sada si postao borac protiv ograda za gradilišta, napreduješ, šta je sledeće, šta ćeš sledeće da radiš, da juriš leptire po Kalemegdanu. Nemoj da juriš leptire, verovatno će noge da ti se sapliću. Hajde, saberi se više, u Skupštini si čoveče. Hajde probaj posle dve godine da dokučiš da taj tvoj mozak nekako procesira informaciju da se nalaziš u Narodnoj skupštini Republike Srbije, da probaš to da razumeš. Verujem da ti je teško, verujem da ti treba pomoć, ali evo ako se potrudiš onda ćemo i mi pomoći, jer kako kažu, da bi ti Bog pomogao moraš i ti sam sebi da pomogneš. Hajde pomozi sebi, pogledaj oko sebe, vidiš ovo nije kafana, nemaš karirane stolnjake, nemaš limene pepeljare, nemaš pevaljku, nemaš ništa od toga, ne daju ti da uneseš suzavac, ne daju ti da uneseš vinjak, nema ništa od toga, Skupština čoveče, ponašaj se u skladu sa tim. Hajde malo probaj, probaj sat vremena, pa ćemo onda da probamo dva sata, pa tri sata, pa do kraja mandata, ceo dan imaš da izdržiš, ali idemo na malo, da doziramo. U redu? 

ALEKSANDAR JOVANOVIĆ: U redu.

MILENKO JOVANOV: Hvala. Dakle, u svakom slučaju, sve ono što je Ana Brnabić postigla, vodeći Vladu Republike Srbije je samo razlog više da je podržimo da dođe na ovu poziciju, a u svakom slučaju ti rezultati se tiču zaista svih sfera društva. Moram naravno da kažem, da je to bila politika, da je ta vlada vodila politiku kontinuiteta sa vladom koju je vodio predsednik Vučić i to je politika predsednika Vučića koja je nekoliko puta potvrđivana na izborima, ali je bila i te kako i posvećena i sposobna da tu politiku i te kako sprovede i dovede do svih onih rezultata koje smo postigli. Kažem, ne da se ne stidimo, nego smo apsolutno ponosni na to što će biti ovde sa nama. Uveren sam da će Skupštinu voditi jednako uspešno kao što je vodila i Vladu. Budući da je ta digitalizacija bila onako fokus i najinteresantnija, ta diferencija specifika u odnosu na sve ostale, ja se nadam da će i tu da da neki doprinos da se ovi stari sistemi konačno zamene nekim novim, modernijim, da i Skupština ima neke digitalne platforme gde možemo neke stvari da radimo na taj način. Očekujem da i u tom smislu napravi iskorak u narednom periodu. Hvala. 

STOJAN RADENOVIĆ: Reč ima poslanik Branko Pavlović. 

BRANKO PAVLOVIĆ: Zahvaljujem se poštovani predsedavajući, dame i gospodo narodni poslanici. Poslanička grupa „Mi glas iz naroda“ će glasati protiv predloga da gospođa Ana Brnabić bude predsednik Narodne skupštine Republike Srbije. Ovde se sada nameće potreba da nekoliko reči kažemo oko načina rada. Ja se potpuno slažem sa onim što je već rečeno, da moramo međusobno da se uvažavamo. Nažalost pokazalo se da mi moramo da idemo korak unazad, a to je da prvo nema vređanja. Mnogo niži nivo se ne ispunjava. Moramo da eliminišemo vređanje i trebalo bi da se držimo teme. Sa ta dva kriterijuma ili tri, bez vređanja, držanja teme i međusobnog uvažavanja omogući ćemo i predsedavajućem danas i sutra predsedniku Narodne skupštine ili bilo kome ko obavlja tu funkciju u tom trenutku da može uspešno da radi i da ove sednice mogu da budu sadržajnije u odnosu na temu. Ima jedan problem koji pojavljuje šire u našoj političkoj javnosti, a to je ta argumentacija koja je vezana za ličnost, tzv. adhominem. To nije dobro. Što se naše poslaničke grupe tiče, mi se nećemo baviti ličnošću drugih na političkoj sceni. Mi ćemo komentarisati samo postupke i samo politike koje sprovode ili za koje se zalažu. Na taj način se zapravo obezbeđuje da se ne sklizne preko određene linije, koje stvarno može predstavljati neku reč uvredljivu ili ne uvažavajući nekog kolegu koji je na jednak način narodni poslanik kao i mi ovde, uz sve političke razlike. Gospodin Jovanov kada je rekao da jedan poslanik, mislio je na mene. Zaista smatram da Srbije nije prihvatila tzv. francusko-berlinski sporazum. Razlika je u tome što ja mislim da za to ne postoji razlog u jednom članu, nego u devet odredbi tog sporazuma, ali tačno, mislim da nije i da su sve tvrdnje oko toga kako je to gotova stvar, pravno netačne. Takođe treba prihvatiti i otvoreno reći da je dobro i svako naša poslanička grupa podržava to što nisu uvedene sankcije Ruskoj Federaciji, mi podržavamo izuzetno dobre odnose Srbije i Republike Srpske. Ovde je bilo rečeno o dobrim odnosima u odnosu na manjinske zajednice u Srbiji i tu saradnju između Srbije i Mađarske. Ja mislim da je to odlična tradicija, da manjinske zajednice budu prisutne i na nivou potpredsednika Skupštine i uvažene na svaki drugi način u izvršnoj vlasti u jednom dužem kontinuitetu. To su dobre tradicije koje treba negovati. U tom trouglu, da tako kažem, Srbija-Mađarska treba dodati i odnos predsednika Dodika i Republike Srpske. Mislim da taj trougao Srbija-Srpka-Mađarska u ovom trenutku igra vrlo važnu ulogu. To svakako treba negovati. Razlike postoje. Mi smatramo da bi u odnosu na podršku Republike Srpske uz sve velike stvari koje se rade od strane Srbije bilo bolje da se ne prima u zvaničnu posetu samozvani visoki predstavnik u BiH. Imamo neke razlike. Ali, negirati samo zato što smo opozicija, da ona što radi vladajuća grupacija, je sve od početka do kraja pogrešno i netačno, po našem mišljenju niti je istinito, niti je dobro. Kada govorimo o postupcima i o politikama, naravno da je gospođa Ana Brnabić toliko dugo na vrlo visokim pozicijama ili najvišim pozicijama ili među najvišim pozicijama na političkoj sceni, da ne možemo obuhvatiti ni približno sve tačke. O nekima je već bilo reči. Ja ću se zadržati samo na nekoliko tih razlika zbog kojih mi ne možemo da podržimo. Iz ovog razloga što je funkcija predsednika Narodne skupštine vrlo važna politička funkcija. U ovom operativnom delu, ja uopšte nemam sumnje, nemam nikakve predrasude u smislu da će ta saradnja biti loša ili da će to nešto na pogrešan način da se vodi. Ne mislim. Mislim da tu postoji veliki prostor da se sarađuje onako kako treba da se sarađuje između predsednika Skupštine i narodnih poslanika. Naravno, videćemo kako će to delovati, ali sa naše strane će uvek biti na nivou uvažavanja, ne samo prema predsedniku, što je više nego očigledno zašto, nego prema svima, koliko god da se ne razlikujemo u političkim stavovima. Još jednom bih se vratio na pitanje Generalštaba. Evo, da je američka krstareća raketa pogodila zgradu u kojoj mi sedimo, da li bi Vlada Srbije donela odluku da se sada ova Skupština ruši i da se ovaj plac pretvara u potrebe neke komercijalne sadržine, bilo kome, bilo čije komercijalne sadržine? Ne bi. Kao što smo obnovili Avalski toranj. Nismo ga mi obnavljali posle agresije, gde je sada 25 godina od te agresije zato što je on bilo tehnološki neophodan, nego zato da pokažemo da Srbima i Srbiji nije slomljena kičma, da se mi vraćamo tamo gde smo bili uprkos agresiji koja je izvršena na nas. Ista je stvar, naravno, u nešto manjoj meri Generalštab u odnosu na ovaj dom Skupštinski, ali to je zgrada od ogromnog simboličkog značaja, ona reprezentuje Vojsku Srbije, a to reprezentuje duh ovog naroda i kada se kaže srušiće se i pretvoriće se u komercijalne svrhe, objektivno, ne kažem da je to bila namera, ali objektivno se šalje poruka da je u Srbiji sve na prodaju, u Srbiji ne može biti na prodaju ono što je vezano za slobodu Srbije, nikada i ni pod kakvim uslovima, uz to kao što je već bilo rečeno, to je naše arhitektonsko remek delo. Ono što smo imali prilike iz stranih medija da vidimo, šta se tu planira, to je arhitektura od pre sto godina iz SAD, oni to ne misle slučajno, oni to misle da tim neboderom pokažu kad god neko prvi put dođe u Beograd, da je Amerika to slomila, da je ona tu glavna. Naravno, taj simbolizam gde mi umesto da obnavljamo Generalštab i time iskazujemo poštovanje prema tim najvišim dometima naših znanja i umeća, sposobnosti, zamenjujemo to nečim stranim i to konfekcijski stranim. Takođe nije dobra poruka prema ukupnoj pameti koja u ovoj Srbiji i te kako postoji. Ne mislim da su to sve bile namere Vlade, ja samo mislim da nije sagledano ni približno onoliko važno i detaljno, koliko je trebalo da bude kada je doneta odluka, inače moram da kažem takođe kao pravnik, nezakonita odluka da se krene dalje u formiranje pravnih obaveza Republike Srbije, u odnosu na budućeg investitora zato što memorandum na koga se poziva iz 1922. godine, nije stvorio pravnu obavezu Republike Srbije, te u tehničkom mandatu Vlada i ne može da sprovodi nešto što nije postojeća pravna obaveza, ali da kažem u ovoj velikoj skici ovo su samo detalji. Bilo bi idealno da se odmah preispita ta odluka i taj zaključak stavi van snage, jer to jeste, hteo sam da kažem ponižavajuće, možda prejaka reč, ali jeste uvredljivo za Srbiju i srpski narod. Druga stvar, da izađemo iz dosadašnjih tema, kada se govori o tome da se ekonomija vodi na pravi način, da se stvari zidaju, razvijaju i sve ostalo, mi nismo protiv toga da se investira, protiv smo izbora u šta se investira i koliko se investira. Ovde ću sada izneti samo jedan primer. Jednako košta nacionalni stadion kao i ukupno rešavanje vodosnabdevanja čitavog Banata, sve sa Zrenjaninom, koji nema pijaću vodu. Nacionalni stadion po svoj prilici će koštati nešto više, ali za potrebe ove naše rasprave da kažemo da je to jednako. Dakle, ko i na osnovu čega donosi odluku da treba zidati nacionalni stadion a ne rešavati vodosnabdevanje čitavog Banata, uključujući i trajno rešavanje pijaće vode za Zrenjanin? Kako se dođe do te odluke? Koja je to fizibiliti studija pokazala da na taj način treba usmeravati sredstva? Prema tome, kad govorimo da li nešto treba raditi ili ne treba raditi, uopšte ne govorimo da ne treba, nego govorimo samo o tome da se detaljno razmotre širi efekti, da se vidi koji su izvori finansiranja i na koji način i da se onda naprave prioriteti, jer je potpuno jasno da niko nema para za sve, pa tek Srbija nema para za sve. U tom smislu se naše politike razlikuju. Ima jedna stvar gde bih hteo da skrenem pažnju, pre svega građanima. U velikom delu politike koju vodi vladajuća partija, a uprošćeno je, možemo reći, oslanjanje na savete i preporuke MMF, Svetske banke i Brisela i dela opozicije "Srbija protiv nasilja", politike su iste. Ovde izgleda kao da je reč o tome da se potpuno razlikuju grupacije u svemu i da postoje dva bloka koja su nepomirljivo posvađana i zavađena. Ja samo skrećem pažnju da vladajuća grupacija ima ogromnu podršku u opoziciji za to da sledi preporuke MMF-a i Svetske banke. MI - Glas iz naroda je protiv te makro-ekonomske politike. Mi mislimo da je to pogrešna makro-ekonomska politika. Procenti koji su navedeni kao privredni rast su tačno navedeni, oni su činjenično tačni, ali za stanje privrede u kojoj se Srbija nalazi to su izuzetno niski procenti. Svi procenti ispod 6% u deset uzastopnih godina se moraju smatrati nedovoljno uspešnim a ispod 5% neuspešni. Prema tome, politike koje se ne menjaju od 2001. godine u ekonomiji do danas u stvari drže Srbiju u zarobljenom statusu mogućeg ekonomskog rasta, mi to zovemo - neokolonijalni položaj Srbije. To ne znači da nema razlika. I te kako ima razlika u ovim temama sankcija Ruskoj Federaciji, Kosovo i Metohija, itd, ali kad ukazujemo u tim izjavama, ne kritikujemo mi stav, podržavamo stav da Srbija neće priznati suverenitet tzv. Kosova i to je dobro. Ali, ima razlika između reči i dela. Problem je u tome što je u faktičkom stanju previše toga prepušteno od nadležnosti Srbije u korist tzv. Kosova. To je problem. Nije problem u stavu. Stav politički je dobar. Stav politički da se treba boriti je dobar. Ali, način i rezultati koji se tu postižu nisu dobri, po našem mišljenju. Tu mi vidimo osnovni problem. Na kraju, jedna stvar koja nije bila ovde spomenuta a koja je nama, a mislim i građanima Srbije, izuzetno važna. Kocka i kladionice moraju biti zabranjeni u Srbiji. To je takva pošast, to pravi toliko velike probleme za čitavo naše društvo i toliko razara hiljade i hiljade naših porodica da to apsolutno mora biti zabranjeno. Te politike u Srbiji nema. Kad god krenete negde, na svakom ćošku ćete videti, ako je veća raskrsnica, pet kockarnica, a ako je manja, dve. Tome se mora stati na put, a time se Vlada Srbije nije bavila u prethodnom periodu, šta više, omogućila je bujanje kladionica i kockarnica, a to nam u ukupnom rezultatu daje katastrofalan rezultat za zdravlje našeg društva. Dakle, ne sumnjam u jednu normalnu saradnju uz međusobna uvažavanja, ali ovi razlozi u razlikama, ima ih više, ali da sada ne idemo detaljno, previše široko, ovi razlozi u politikama nas navode na to da ćemo glasati protiv izbora, ne ulazeći uopšte u kvalifikaciju ličnosti. Hvala vam. 

STOJAN RADENOVIĆ: Zahvaljujem poslaniku. Dajem reč Milenku Jovanovu, predlagaču. 

MILENKO JOVANOV: Hvala vam na korektnoj diskusiji, na tome što ste izneli neke načelne kritike, s tim da mislim da… Na neke ću odgovoriti, a za neke mislim da niste zaokružili celinu. Dakle, što se tiče zgrade Generalštaba, prvo, bez namere da ulazim sada u u dublju polemiku na tu temu, ali to nije građeno u vreme te slavne srpske vojske, nego u vreme JNA. Kasnije je bio Generalštab Vojske Jugoslavije. Daleko od toga da ne rađa nekakvu emotivnu reakciju kod nekih ljudi, ali, s druge strane, ako ćemo da čuvamo ono što je najvažnije za nas, a to je ta slavna srpska vojska, to je onda ova stara zgrada Generalštaba koja nema veze sa ovom. Drugo, postavili ste pitanje same ove Skupštine. Pa, ova Skupština je izgrađena na groblju. Ovde je bilo groblje. Ispod nas je bilo groblje. Kao što vidite, gradilo se na različitim mestima i u prošlosti. Ono što želim da citiram je izjava koju je danas predsednik Republike dao vezano za ovo, pošto je bio pitan i za ovu zgradu. Citiram: dakle, ono što je namera, i mislim da će vam ovo biti interesantno da čujete, jeste da tu postavimo neku vrstu muzeja žrtava svega onoga što se dešavalo, a danas ne postoji. Dakle, da pokažemo ljudima šta se tu dogodilo, da niko ništa ne krije, ali da dalje razvijamo Beograd i celu zemlju velikim i veoma značajnim investicijama. Nadam se samo da ćemo imati dovoljno vremena da prebacimo Ministarstvo odbrane i Generalštab. Posle toga da obnovimo onu velelepnu zgradu VII puka koja gleda prema Manježu. Dakle, i te kako se vodi računa o tome što je istorija, ali, s druge strane, vodimo računa i onome što je budućnost. Što se Nacionalnog stadiona tiče, to je tema koja se često ovako spominje i prosto smatram da ljudi danas zanemaruju činjenicu da fudbal nije više ono što je nekad bio, da to danas predstavlja jedan veliki izvor prihoda za našu zemlju… Vi to možete da verujete ili ne verujete, ali vi prodate igrača, dobijete par miliona evra. Zvezda je prodala igrača devet miliona evra. To je činjenica. S druge strane, imate situaciju da se u celoj Evropi grade novi stadioni i da se podižu standardi UEFA, da mi nećemo moći da igramo nigde ni protiv koga, osim negde van zemlje ako ne budemo nešto radili po tom pitanju, tako da ne samo da podržavam, nego jako se zalažem za to da se nastavi sa izgradnjom tih stadiona. Neko će reći - fudbal nam je ovakav, fudbal nam je onakav, nikakav i ovakav i onakav i to je sve tema za razgovor, ali ja vidim da je ono što je posledica ulaganja u fudbal u Mađarskoj, to da njima i reprezentacija i klubovi mnogo bolje stoje nego što su stajali pre ulaganja koje je Orban tamo sproveo i to možete da pogledate. Možete da uporedite. Dakle, i te kako je to tema. S druge strane, taj stadion neće biti samo za fudbal, nego i za sajmove, koncerte itd. Tu se sada stavljaju neke podloge koje mogu da se menjaju. Preko tih podloga se stavi neka ploča plastična, pa na to može koncert da se pravi itd, tako da to neće biti samo stadion da se pika lopta, a kažem ljudi pogrešno polaze od toga da je to pre kao nekog davnog vremena i zaboravljaju da je fudbal danas jedan od najunosnijih biznisa. Da nije tako ne bi ovi koji imaju milione i milijarde ulagali baš u fudbal. Što se tiče vodosnabdevanja, i te kako je Vlada radila o tome. Ja ću vam govoriti o Kikindi i Zrenjaninu. Dakle, u Kikindi fabrika vode treba da počne sa radom pre juna meseca. Računamo da će već negde aprila-maja krenuti sa radom, a u Zrenjaninu za tri meseca. Oni sada već imaju tehničku vodu na česmi. Imaće i vodu za piće na česmi, tako da se o tome vodi računa, ali kompletno vodosnabdevanje Banata da radite… To je postojala jedna ideja da se sa dva pravca dođe do vode za kompletno vodosnabdevanje Banata. Jedno je bilo da se vuče iz Dunava, pa preko Kovina da se to račva, međutim, od toga se odustalo, prvo, zato što je preskupo i, drugo, zato što je bezbednosno rizično. Druga ideja je bila da se nešto dovlači preko Karpata itd.ali i od toga se isto odustalo, preskupa varijanta. Jedina mogućnost koju radimo i koju sprovodimo, to su ove fabričke vode koje su lokalne. Dakle, za naseljeno mesto Kikinda ta fabrika vode će biti, u narednom periodu počeće se radom, a za sela našeg grada prave se mini postrojenja i to je jedini način da se to pitanje reši. S tim da vi sada imate tu nove probleme, ako već ulazimo u tu temu, a to je, evo, moje pitanje vama ili bilo kome – kada ste čuli poslednji put da je neko išao da kopa kukuruz? Znači, sve je hemija, sve se prska. Različiti otrovi se bacaju u njive. Sve to, naravno, dolazi kroz zemlju, dolazi posle u te vodonosne slojeve, itd. Tako da, kako ćemo sa vodom i šta ćemo sa vodom u nekom narednom periodu, da li će te fabrike moći sve to da prečišćavaju, o tom-potom. Ali, ne stoji da Vlada nije vodila računa o tome, i te kako je vodila računa o tome. Što se tiče kocke i kladionica i zabrana, ne možete, poštovani kolega, to da zabranite, iz prostog razloga što imate onlajn klađenje u celom svetu. Vi možete da ukinete sutra sve kladionice, i dalje će se da klade. Znači, ne postoji način da to zabranite. I te kako se kroz te onlajn platforme ljudi pojavljuju. Dakle, imate varijantu, otvarate, šta više, zato što je to malo ovakva i onakva zona, to same kladionice pospešuju to onlajn klađenje, pa kad se otvori račun dobijate bonuse, itd. Tako da, možete da zatvorite sve, sutra da ne postoje, ne možete da ukinete to kao pošast, kako ste rekli. Na kraju, ono što posebno mislim da nije tačno, to je da imamo iste politike. Nemamo iste politike, jer bi iste politike dovele do istih rezultata, a mi nemamo iste rezultate. Dakle, u vreme kada su ovi koji govore, „Srbija protiv nasilja“, pa različite te grupacije, a nekada ujedinjena Demokratska stranka vodila zemlju, vi ste imali 400 i nešto hiljada otkaza, mi smo zaposlili negde oko 500.000 ljudi. Dakle, podigli su stopu nezaposlenosti na 26%, 27%, ostavili zemlju bez novca, ostavili zemlju pred bankrotstvom. Dakle, i te kako, ako o ekonomiji pričate, vi nemate, apsolutno nemate istu situaciju, da ne pričam o kursu dinara koji je, setićete se… Meni znači što je veštački, vama možda ne znači. Ako je i veštački, meni znači što je veštački zato što plaćam ratu kredita i kada bi skočio, kao u vaše vreme kad je skočio za 50%, sa 80 na 120, onda ne bih mogao da plaćam ratu kredita. Kao što narod i nije mogao da plaća, složićete se, kredite koje je uzeo. Dakle, prvo su banke nudile kredite, samo uzmi, lako ćemo dalje, a onda je odjednom na platu od 40.000 dinara bilo dozvoljeno 50% da se optereti kreditom. Jel tako bilo? Onda je to koliko u evrima. Onda odjednom evra sa 78, 80 ode na 119, 120, pa vam je odjednom rata veća za 50%. Jel bila neka reakcija na to? Nije, baš ih je bilo briga. Jel neko nešto rekao? Nije, baš ih je bilo briga. Terali, pozivali ljude da uzimaju kredite u švajcarcima i onda se napravili blesavi kada su nastali problemi, pa je to, takođe, rešavala ova Vlada i rešavao predsednik Vučić. Prema tome, da su nam politike iste, mi bismo danas pričali da su oni izgradili koliko desetina autoputa na onu stranu, a mi nekoliko desetina kilometara autoputa na ovu stranu, a mi imamo rezultat samo da smo mi gradili, oni nisu izgradili ništa. To je tako. Da imamo situaciju da smo gradili brzu prugu do Novog Sada, a da oni nisu uradili ništa. Nisu ni onu postojeću rekonstruisali. U njihovo vreme nije mogao da vam pobegne voz. Znači, pružiš korak, stigneš voz, nema da pobegne. Jednostavno, nisu to iste politike. Ponavljam, da su politike iste, i rezultati bi bili isti. Pošto su rezultati različiti, i politike su različite. Jedino, evo, ona greška, i to ja, evo, neće Ana to verovatno to da kaže, gospođa Brnabić, evo ja ću reći da mislim da je to greška te Vlade što nije dala tu jednu malu hidrocentralu, pa da ide život. Bar ne bismo slušali ovo dobacivanje, ovo bauljanje, sve ovo što slušamo svaki dan. Vidite kako jedna mala hidrocentrala može da znači mnogo u parlamentarnom životu Srbije. O tome treba voditi računa u perspektivi. Hvala još jednom na korektnoj diskusiji. 

STOJAN RADENOVIĆ: Zahvaljujem poslaniku Jovanovu na iscrpnom obrazloženju. Dajem reč gospođi Ani Brnabić. 

ANA BRNABIĆ: Hvala vam mnogo, poštovani predsedavajući. Htela sam da se javim samo zato što se već dva puta pomenula državna politika prema Kosovu i Metohiji u kritičkom tonu. Samo da podsetim poštovane narodne poslanike kako je to izgledalo i šta se sve izgubilo do te 2012. godine, odnosno 2013. godine, kada se praktično promenila vlast, pa da vidite da se do te 2012. godine bukvalno sve izgubilo. Sve što je moglo, sve su izgubili. I što nije moglo, to se dalo, da bi se zapad i zapadni partneri nekako odobrovoljili, počevši od 2001. godine, kada je tadašnja vlast pustila na slobodu preko 1800 albanskih terorista, i tako se krenulo, pa onda preko 2004. godine, kada je bio pogrom srpskog naroda na Kosovu i Metohiji, kada su vlasti u Beogradu ćutale i nisu uradile apsolutno ništa. Gledali iz svojih kabineta kako gori Devič i Bogorodica Ljeviška i kako se etnički čiste od Srba šest gradova i devet opština na Kosovu i Metohiji, kako se proteruju ljudi, maltretiraju starci, teraju deca. To se tako završilo, to divljanje, nakon pet dana, pet dana. Pa, onda 2008. godine proglašenje nezavisnosti od strane grupe ljudi u Prištini, gde je tada naša vlast izdala jedno saopštenje za medije, 2008. godina. Pa, 2010. godina, kada se prebacuju pregovori iz UN, gde imamo i prijatelje i partnere i koji ne priznaju tu tzv. lažnu republiku Kosovo, prebacuju se u Brisel, itd. Završiću zbog vremena samo jednom činjenicom. Od kada se promenila vlast, 28 država je povuklo priznanje te lažne države. I to je najveći uspeh, uz jedinstvo srpskog naroda na Kosovu i Metohiji zahvaljujući Srpskoj listi. To je sve rezultat ove vlasti i politike Aleksandra Vučića. 

STOJAN RADENOVIĆ: Zahvaljujem gospođi Ani Brnabić na izlaganju. Nastavljamo sa radom. Da li predsednik poslaničkog kluba DS želi reč? Znači, nisu tu. Da li predsednik poslaničkog kluba Srbija centar – Srce želi reč? Izvolite. 

ZDRAVKO PONOŠ: Hvala, gospodine predsedavajući. Kolege narodni poslanici, čast mi je što danas mogu da vam se obratim ispred poslaničke grupe stranke Srbija centar. Na samom početku, želim da se obratim vama, gospodine predsedavajući. Vi ste rekli da niste vešti u ovome, jer niste ovo radili. Verujem, mada vam je ovo drugi mandat. Ja poštujem vaše godine, vi ovaj posao radite pre svega zbog svojih godina. Poštujem vašu profesionalnu ostvarenost. Ona je izuzetna. Ali, ni jedno ni drugo nije opravdanje za ovo kako vodite današnju sednicu. Ja sam se javio za repliku zato što je bilo pomenuto moje ime i pokazana slika, niste mi dali reč. Vi na to nemate pravo. Vi ste danas načinom na koji vodite ovu sednicu ponizili parlament. Ne znam zašto vam to treba. Godine nisu opravdanje, godine su razlog više da se odgovorno ponašate. Ne možete da me prekidate, nisam prekršio Poslovnik. Hajde da od ovog momenta na dalje da vi poštujete ovu Skupštinu, ako može. Sada da se pozabavim time što sam hteo da kažem, tražeći pravo na repliku. Gospodin Rističević je pomenuo moje ime u kontekstu Srebrenice, tvrdeći da sam ja rekao nešto što nisam rekao. Za to što je on ovde izgovorio ja sam tužio neke tabloide i sve presude sam dobio. Gospodina Rističevića neću tužiti iz dva razloga. Prvi razlog je kad nekoga tužite to suđenje je obično u nekoj maloj prostoriji, a ja ne volim da sedim sa nekim ljudima u malim prostorijama iz higijenskih razloga. Drugi razlog je što presude bi trebale da imaju vaspitnu funkciju. Ja ne verujem da je ta funkcija ostvariva u slučaju gospodina Rističevića. Treća stvar koja je podjednako važna, meni ne trebaju pare, ja ne želim pare gospodina Rističevića, to su prljave pare, pare zarađene u rijatijima su prljave pare. Dozvolite da nastavim. Stranka Srbija centar je osnovana pola godine pre ovih decembarskih izbora, i na tim izborima, učestvujući na listi koalicionoj zajedno sa kolegama iz Srbija protiv nasilja, ostvarili smo dobar rezultat, imamo razloga da budemo zadovoljni. Kvalifikovali smo se da budemo deo ovog parlamenta. Da je situacija normalna, mi bi imali razlog da budemo zadovoljni, ali situacija nažalost nije normalna. Da je normalna, ovde bi sedela neka parlamentarna većina i neka parlamentarna manjina. Nažalost, danas među parlamentarnom većinom ovde sede ljudi, ili bar deo njih, kojima ovde nije mesto. Oni danas ovde sede samo zbog toga što su izbori pokradeni. Prethodni izbori nisu bili praznik demokratije, bili su sumrak demokratije i dotakli su dno u petom pokušaju od prvih višestranačkih izbora od kada je SNS došao na vlast. Gospodine predsedavajući, radite svoj posao. Obezbedite mir u ovoj sali. Da li ste to u stanju? Da li ste u stanju da radite svoj posao? 

STOJAN RADENOVIĆ: Nastavite dalje 

ZDRAVKO PONOŠ: Ipak, sudeći po reakciji čoveka čije ime su nosile sve SNS liste on je time veoma zadovoljan. On je, iako po Ustavu predsednik svih građana, proglasio svoju pobedu na 30% i više građana ove zemlje. U normalnom svetu i sa ovakvim sistemom vlasti nijedan predsednik države ne bi to rekao, ne zato što nema pravo da se raduje uspehu svoje stranke, nego zato što je u taj rezultat utkana izborna krađa. Još važnije je da se ne radi o nečemu čega on nije bio svestan, već upravo obrnuto – izborna krađa je izvedena na način koji je zahtevao angažovanje državnog aparata, Ministarstva unutrašnjih poslova i Ministarstva za državnu upravu i lokalnu samoupravu i, konačno, režimskih poslanika u RIK-u. Nesumnjivo je da on izbornu krađu ne samo da je odobrio, nego je i naručio. Razmere izborne krađe su antologijske, a modaliteti svakoliki. Seljenje glasača, fantomske liste tzv. opozicione partije i pokreti, koje režim pravi za kratkoročnu upotrebu, pa ih uguši ili denuncira, uvodeći ih u svoje okrilje. Manipulacije spiskovima umrlih su ipak najmorbidniji metod manipulacije izbornim spiskovima u izvođenju SNS režima. Mnoge porodice su brutalno povređene tim manipulacijama. Manipulacije spiskovima su najmorbidnije, da ponovim, ako niste čuli. Organizovano dovođenje Srba iz regiona na glasanje na lokalnim izborima u Srbiji, na šta nemaju pravo, ima dve dimenzije. Prva je izborna krađa, a da ti ljudi mahom nisu ni bili svesni da učestvuju u tome. Druga dimenzija je pokušaj režima da, nakon što smo razotkrili taj mehanizam, izazove antagonizam između Srba van Srbije i Srba u Srbiji. Ne pamti se, otkad Drina fizički deli Srbe, da je neko tako bezočno pokušao da ih zavadi, kao što je to pokušao ovaj režim za svoj sitan ćar. Ono što je Milošević svojevremeno uradio, oduzimajući sirotinji kantice sa benzinom na Rači, je mala stvar u odnosu što je ovaj režim uradio. Na prethodnim izborima nacionalne frekvencije su zloupotrebljene od strane SNS, kao i svi drugi nacionalni resursi u ovoj zemlji. Ako građanima Srbije nije jasno šta režim radi sa nacionalnim resursima, samo neka pogleda to šta je uradio sa nacionalnim frekvencijama. Isto to radi sa prirodnim bogatstvima, sa građevinskim zemljištem, sa poljoprivrednim zemljištem, isto to radi i sa Kosovom. Poseban metod obmanjivanja javnosti je ono što istaknuti član Aleksandar Vučić radi na kineskoj tabli, crtajući blagostanje u Srbiji i govoreći hvalospeve sebi. Tog blagostanja i tih hvalospeva ima na tabli, da ih ima u realnosti, tog blagostanja, ne bi trebalo da se crta. Razmere krađe na decembarskim izborima dokumentovani su od strane međunarodnih i domaćih posmatrača i opozicionih partija. Sada se i svet uverio da SNS opstaje na vlasti krađom glasova. Režim je omalovažavao značaja onoga što je napisano u Rezoluciji Evropskog parlamenta, a sprovodio agilno, ali neuspešnu diplomatsku akciju da se tekst Rezolucije promeni. Da je ovaj režim toliko diplomatske umešnosti i angažovanja uložio oko dinara, danas bi dinar i dalje bio u srpskim rukama na Kosovu. Pored rata u Ukrajini i u Gazi, Srbija je 17. decembra važna tema i u Briselu i u najvažnijim evropskim prestonicama. Voleo bih da to nije tako, jer nije Srbija tema po nečemu što je dobro, nego po nečemu što je loše. Tema je izborna krađa. To nije moglo da prođe nezapaženo. Opozicija nema razloga da skriva nacionalnu sramotu koju je ovaj režim prouzrokovao. Nemoralno je kada vrh SNS napada opoziciju, tvrdeći da iznošenje istine o izbornoj krađi pravi štetu Srbiji. Ne, ovaj režim je svojim činjenjem, odnosno izbornom krađom oblatio zemlju, a opozicija pokušava da skine tu prljavštinu sa Srbije ukazujući jasno da Srbija ništa nije ukrala, nego je SNS ukrao, a SNS nije Srbija, a još manje je Vučić Srbija. Neprimereno je kada se Vučić obraća opoziciji pitanjem – zašto to radite svojoj zemlji? Ne, Vučiću, pitanje je - zašto ti to radiš svojoj zemlji? Zašto je kriminalizuješ, potkradaš, izvrgavaš ruglu? Konačno, svi navedeni mehanizmi izborne krađe nisu bili dovoljni da režim ukrade dovoljno da bi imao većinu u Beogradu. Srpska napredna stranka je prinuđena da raspiše nove izbore, ali već se priprema nova krađa. Sirotinja se seli u Beograd, fiktivno, uz nadoknadu od 2.000 dinara. Nikada ni jedna vlast nije na taj način ponizila građane Srbije. Međutim, SNS možda ponižava samo svoje glasače. Ne može da ponižava one koji ne glasaju za SNS. Jednostavno je – ko neće da glasa za SNS, njega SNS ne može da ponizi. Pre neki dan gospođa Brnabić je iznela svoj vrednosni sud o izbornoj krađi. Rekla je da opozicija potcenjuje SNS tvrdnjom da je hteo i da nije uspeo da pokrade izbore, jer kako reče – SNS je u stanju da pokrade izbore, ali nije hteo. Verujem da gospođa Brnabić zna da u civilizovanom svetu ljudi ne rade sve što mogu. Na šta bi svet ličio kada bi ljudi radili sve što mogu i što im se prohte? To rade neljudi. Bilo bi dobro da ovaj posao, oko koga se ne slažemo, ipak radimo kao ljudi. Srbija je ovih meseci po još jednom pitanju bila tema, radi se naravno o Kosovu. Najavljena je izmena Poglavlja 35 u koji će ući obaveze Srbije proizašle iz briselskih i Ohridskog sporazuma ili jasnije rečeno iz Vučić – Kurti sporazuma. Od momenta kada su ga prihvatili više nije francusko-nemački sporazum, to više nije evropski sporazum, to je Vučić – Kurti sporazum. To čemu sada pristupa briselska administracija je ono što je odavno najavljeno. To je ono što je slavodobitno u Ohridu, a obznanio Aleksandar Vučić na današnji dan, tačno 18. marta prošle godine. Tada je rekao, citiram, „nekakav dogovor smo postigli, ja sam zadovoljan zbog toga, plan primene sporazuma postaće deo pregovaračkog okvira za pristupanje EU“, zatvoren citat. Bio je srećan što ništa nije potpisao, ali se obavezao da njegovi nepotpisani sporazumi postanu supstanca Poglavlja 35, a onda je u novembru, uz naknadnu pamet, izjavio da se Srbiji zatvaraju vrata EU ako ta EU uradi ono na šta je on pristao u Ohridu, odnosno da taj sporazum postane sastavni deo Poglavlja 35. Uspeo je da upropasti ono čemu se ova država godinama odupirala, uspeo je da formalno i čvrsto veže i uslovi napredak Srbije na evropskom putu, kooperativnošću u implementaciji kosovske državnosti na koju je dao pristanak. Uspeo je da uradi ono zbog čega je doveden na vlast – da preda Kosovo i ono što mu omogućava da ostane na vlasti – da opstruiše i sasvim zaglavi evropske integracije Srbije. Samo u Srbiji koja se udaljava od Evrope moguće je da se vlada na ovakav način i zato Srbija već godinama nema nikakav napredak na putu evropskih integracija. To nije sticaj okolnosti, To je deo plana ove vlasti. Došli su na vlast obećavajući narodu EU, obećavajući stranim investitorima, moćnicima, nezavisno Kosovo, a stranom kapitalu Eldorado u Srbiji. Ispunili su drugo i treće. Da su ispunili prvo, drugo dvoje ne bi bilo moguće. Da se prvo ispuni sada, bili bi pozvani na odgovornost za ostalo dvoje. Za to će doći vreme. Da podsetim da je ovaj režim krajem prošle godine lagano odradio i preuzete obaveze oko carine i registarskih tablica, tablica zbog kojih je Vučić pozivao u rat, a sada kaže da je dobro da su prihvaćene jer te tablice omogućavaju Albancima da putuju po Srbiji i bolje je upoznaju. To izgovori i ne zapita se šta na to kažu deca, roditelji, braća, sestre pobijenih u Banjskoj, pobijenih u pogibeljnoj akciji u koju ih je on gurnuo. Banjska je fijasko koji je potpuno urušio i onako slabu spoljnopolitičku poziciju Srbije. Režim se igrao vatrom, uhvaćen je sa upaljenom šibicom i postao predmet ucene. Svi koji žele da ucenjuju režim Aleksandra Vučića u prilici su to da učine i to čine. Oni znaju detalje oko Banjske i to obilato koriste, naša javnost ne zna i dalje. Deo Vučićeve kampanje za odbranu Kosova nakon što ga je predao je i traženje sednice Saveta bezbednosti UN na temu dinara. Kamo sreće da izbacivanje dinara jedini problem. Nije. To je samo posledica Vučićeve predaje Kosova, da podvučem još jednom. Onog momenta kada je pristao na ukidanje srpskih banaka na severu doveo je sve naše privredne entitete i institucije na severu Kosova u situaciju da moraju da otvaraju račune u kosovskim bankama. Da bi to bilo moguće morali su da se registruju u kosovskom APR-u. To u stvari znači potpuno sklanjanje svih institucionalnih kapaciteta Republike Srbije, ono što je ostalo na severu Kosova, i podvođenje svega što je ostalo pod institucionalnu vlasti Prištine. Ukidanje dinara je samo posledica toga. U isto vreme ova vlast je pokrenula i diplomatsku akciju za popravljanje dopune koju EU administraciju ubacuju u Poglavlje 35. Da vas podsetim, to je ono na šta je pristao na današnji dan prošle godine. To je ta korektivna diplomatija koja služi da stvori utisak od naroda da se on za nešto borio oko Kosova nakon što je sve predao ne koristeći diplomatske alate što zbog neznanja, što zbog uzurpacije nadležnosti koje mu ne pripadaju. Najpre, gospođa Brnabić je poslala neko pismo po Evropi u kome je pisalo da ne prihvatamo obaveze iz Ohridskog sporazuma, a nakon što su stigle packe to pismo je povučeno i poslato novo. Rečeno je - zanemarite prethodno pismo. To je gest za diplomatske udžbenike, to se ne radi u diplomatiji. U novom pismu gospođe Brnabić umilnim tonom traži da se unesu samo neke ispravke. Evo šta ona kaže kakve amandmane na predloženu dopunu ima ovaj režim, dosadašnja predsednica Vlade u propratnom pismu doslovno kaže, citiram: „Jako bi smo cenili ako bi ste usmenu rezervisanost izraženu od strane Srbije ubacili uvodni deo, a precrtali reč „obavezujući“. Verujemo da bi bilo dovoljno da se kaže da će Srbija sprovesti sporazum. Dakle, da se izbaci ona reč u potpunosti“. Na kraju pisma, samo molećivo kvalifikuje ove zahteve kao male izmene. Da prevedem, ova vlast prihvata ulazak Kosova u sve međunarodne organizacije, što znači UN, ali da se unese usmena rezerva. Sad su vam ovo crvene linije. Šta je crveno u ovim linijama, osim boje slova? Vučić je juče na godišnjicu pogroma primio decu sa Kosova i ponovo je uradio jednu nečasnu radnju. Skrivajući se iza te dece, saopštio je da Kosovo uskoro ulazi u Savet Evrope, pravdajući se kako je on prevaren, ali da neće dozvoliti da ga više varaju kako neće da ispadne budala. Nije nam objasnio kako je on to prevaren, šta je to trebalo da dobije za ono što je dao? Kaže da će sada ti stranci da pribegnu primeni sile. On kao da predviđa povod kojim je tu decu juče primio. Zar po njemu to što se desilo 2004. godine nije bila sila, nego će sila biti glasanje kojim će Kosovo biti primljeno u Savet Evrope, a on će na to da se duri za domaću javnost? Ako je prevaren, kako tvrdi, a to znači da ja varam 12 godina, onda kvalifikacija „zamalo budala“ nije baš primerena. Pre bi se reklo da je onaj ko to sebi dozvoli nesposoban. Ako nije budala i nije nesposoban, a stvari dovede dotle dokle je on doveo, sam pregovarajući, Kosovo onda je to nešto drugo i mnogo veće. U oba slučaja se odgovara pre ili kasnije. Nema te dece, pa makar bila srpska deca sa Kosova iza kojih može da se sakrije toliki greh i tolika krivica. Red bi bio konačno da Vučić kaže da li je prihvatio ono što sprovodi, svi njegovi saradnici tvrde da jeste, a on kaže da nije. Jednom će i ova vlast da bude bivša. Oni koji dođu posle moraju da znaju koje međunarodne obaveze je preuzeo Aleksandar Vučić u ime Srbije. Mogu da razumem da on ima problem da to javno kaže i ponese taj istorijski teret, veliki je to teret za svakog čoveka, normalnog i elementarno odgovornog. Zato ga pozivam da te svoje sporazume sa Kurtijem overi ovde u Narodnoj skupštini, da konačno dođe da nam ih predstavi, sporazume a ne izveštaje sa službenih putovanja. Nas ne interesuje šta je on jeo i šta je pio na tim putovanjima. To nije tema za nas. Ovih dana se finalizuju i pregovori, preduslovi za pristup finansijama iz evropskog plana za rast Zapadnog Balkana. Taj plan vredi šest miliona za tri godine. U članu 5. tog dokumenta u prvoj tački doslovno se kaže: „Korisnici treba da podržavaju to što je višestranački parlamentarni sistem i slobodni i fer izbori, vladavinu prava, nezavisno funkcionalno pravosuđe, slobodu izražavanja, medijske slobode. U tački 2. se kaže da Srbija i Kosovo treba da se konstruktivno angažuju u normalizaciji svojih odnosa u cilju potpunog sprovođenja svojih obaveza“. Kako sad stvari stoje, Vučić ispunjava sve uslove iz tačke 2, za razliku od Kurtija. To je tako kvalifikovao i Eskobar pre neki dan. Ako Srbija ostane bez pristupa ovom planu, jasno je da je u pitanju neispunjenje uslova iz tačke jedan, a to su demokratski izbori. Biće nastavak. Hvala. 

STOJAN RADENOVIĆ: Dajem reč poslaniku Radoslavu Milojičiću, po Poslovniku. 

RADOSLAV MILOJIČIĆ: Hvala. Dame i gospodo narodni poslanici, uvaženi građani, reklamiram član 107. Govornik je dužan da poštuje dostojanstvo Narodne skupštine. Apsolutno od prve do poslednje reči prethodni govornik je unizio kako dostojanstvo Narodne skupštine, unizio je i vas građani Srbije, kao što vas je unizio i 2008. godine kada je sa rukama u džepovima gledao otcepljenje Kosova i Metohije, kao što vas je unizio, poštovani građani, devedesetih godina dok je moj otac ratovao, on je u papučama i u cipelicama sedeo po Generalštabu dok nama otimaju teritoriju. Prethodni govornik je unizio dostojanstvo time što je, narode Srbije, postao politički general tako što je nosio torbu Vuku Jeremiću, pa je na osnovu tih zasluga postao načelnik Generalštaba. To što je sada otišao o nije želeo da sasluša odgovor govori o njemu, pobegao je sa svih ratišta i svih bojišta i ne znam na osnovu čega je dobio čin generala. Što se tiče njegovog državljanstva, ja zaista poštujem ljude bez obzira na njihovu versku, nacionalnu i političku pripadnost, ali moramo da znamo da je on pisao molbu državi Hrvatskoj da dobije njihove papire, kako bi u slučaju nekog novog rata, ne daj Bože, imao gde da pobegne iz Srbije. Kao takav ser sigurno nikada neće boriti za Srbiju, srpski narod i srpske interese. Na kraju, ja se ne slažem sa mojim kolegama, vidim da su iz svih poslaničkih klubova negodovali zbog toga što je čovek od šezdeset i nešto godina držao ruke u džepovima dok je govorio. Time je unizio, naravno, dostojanstvo ovog doma, ali kako da ne drži ruku u džepu kada pored njega sedi Dragan Đilas. Pa i on se plaši da ga Đilas ne opljačka dok govori. Hvala. 

STOJAN RADENOVIĆ: Zahvaljujem prethodnom poslaniku. Reč ima poslanik Žika Gojković, po Poslovniku. 

ŽIKA GOJKOVIĆ: Poštovani predsedavajući, dame i gospodo poslanici, ja sam mislio da se javim, ali i 106. i 107, s tim što gospodine predsedavajući želim da vam se izvinim da ne mislite da je ovo upućeno vama, tj. ka onome što ste do sada radili, jer ste pokazali vrlo visok stepen poznavanja političkog procesa, tj. politički vođenja Skupštine, ali i razumevanja kada je u pitanju opozicija. Međutim, ne treba ostati imun i prećutati baš tako sve. 

STOJAN RADENOVIĆ: Reč ima Ana Brnabić. Zahvaljujem poslaniku Dačiću. Reč ima gospođa Ana Brnabić. Izvolite. 

ANA BRNABIĆ: Pošto sam već pružila ruku za dijalog, nadam se neće on izgledati ovako, da čovek dođe kaže nešto i pobegne kao što uobičajeno beži sa svih poprišta, pa onda i od debate. Da vam kažem jednu činjenicu, pošto čujem opet dva, tri puta izbori pokradeni i to svi znaju. To bukvalno govorite samo vi iz opozicije i prištinski lobisti. U čitavom svetu govorite samo vi i samo oni, da budem precizna. Samo Viola fon Kramon, samo Mihael Rot, samo Andrija Šrider, samo Stefan Šenah i njihovi pajtosi i vi i niko više to na svetu ne govori. Evo, pročitaću vam par stvari iz ODIR-ovog izveštaja pošto vam je očigledno bilo teško da pažljivo pročitate ODIR-ov izveštaj koji ste toliko čekali i toliko mu se nadali. Dakle, pod jedan – „Srbija protiv nasilja“ je pokrenula dnevne proteste u Beogradu zbog navodnih nepravilnosti. Pod dva – nekoliko zainteresovanih strana je obavestilo posmatračku misiju ODIR-a da su podneli izveštaje o sumnji na izborne prekršaje. Pod tri – uprkos nekim optužbama u javnoj sferi, uključujući navode o kupovini glasova. Pod četiri – opozicija je govorila o navodnim, široko rasprostranjenim nepravilnostima. Dakle, to vam je ODIR-ov izveštaj. Čak je Stefan Šenah nakon finalnog izveštaja rekao – ne može biti govora o krađi izbora, a posebno parlamentarnih, gde je da vas podsetim razlika dupla. Dakle, milion glasova je razlike, tako da nemamo. Moguće da vi želite da verujete u to, moguće da vas je mrzelo da pročitate ODIR-ov izveštaj, ali nema govora o tome da to svi pričaju, jer to niko na svetu ne priča osim prištinskih lobista i vas i o tome govori i ODIR-ov izveštaj. Hvala. 

STOJAN RADENOVIĆ: Zahvaljujem poslanici Brnabić. Reč ima Milenko Jovanov. Izvolite. 

MILENKO JOVANOV: Neverovatno. Prvo, moram da zaista izrazim zaprepašćenje činjenicom da je čovek koji je bio na čelu naše vojske pokazao ovakvu dozu straha i kukavičluka da je ovde održao govor, pročitao pardon izvinjavam se, pročitao govor, tako da će Zoran Lutovac imati ozbiljnog konkurenta u narednom mandatu, odnosno u ovom mandatu koji počinje da vidimo ko će da dobije čitalačku značku Zdravko Ponaš ili Zoran Lutovac? Mlatio prstom, vikao na predsedavajućeg izneo gomilu laži, izmišljotina, neistina, kleveta i onda junački se povukao, ne, ne profesore on se junački povukao na bolje utvrđen položaj. Tako je, moramo se stručno izražavati, dakle povukao se na bolji položaj. E, sada da vidimo ovako kaže – režim je kaže na ovim izborima pravio stranke. Dve stranke koje u ovom sazivu sede ovde je pravila opozicija između ostalih i njegovu. Dakle, da podsetim to je čovek koga je za predsedničkog kandidata kandidovao ne njegov predsednik stranke, nego predsednik jedne druge stranke mimo znanja njegovog predsednika stranke ili još jasnije da kažem, njegov tadašnji predsednik stranke Vuk Jeremić je na televiziji čuo kako je predsednik, odnosno glavni te cele koalicije proglasio Zdravka Ponoša za kandidata za predsednika Srbije. A, boli jel? Možete i vi da se utvrdite na boljem položaju ako vam ne odgovara? Prema tome i te kako opozicija pravi stranke i najbolji dokaz za to, da opozicija pravi stranke ili bar deo opozicije da jedan pravi stranke, mada ja mislim da se i ti koji ih prave sada hvataju za glavu kada vide šta finansiraju i prave, ali, dobro o tome ćemo kasnije, jednu od tih stranaka dakle upravo vodi e, evo ga odlično, odlično, vratio si se, „vratio se Šime“, e, dobro. Kaže – on nama priča o tome šta je bilo kada su krajišnici dolazili u Srbiju prognani u Oluji itd. A, kako on o tome nešto zna? Šta, čitao je u novinama? Koji je to doprinos odbrani Krajne dao Zdravko Ponoš? Osim onog što je izmislio u međuvremenu. Da ne čitam ono što kažu generali u penziji o njemu, biće prilike i o tome da pričamo, kako je i šta došao, dokle je došao, ali to koliko je doprineo odbrani sopstvenog kućnog praga najbolje pokazuje ovo bežanje iz sale maločas. Tako je pobegao i sa kućnog praga. Neću govoriti šta kažu njegove kolege gde se nalazio za vreme rata, ali je tu jedna druga stvar jako interesantna. Kada upišete vojnu školu pa posle toga vojnu akademiju, vi ste faktički celog života pripremate za rat. Vi se pripremate za ratnu situaciju u kojoj ćete da učestvujete, jer vam je to poziv, jer ste to izabrali i u kojoj ćete da pokažete šta je ono što ste naučili, a on se i u tom slučaju povukao na rezervne položaje koje može bolje da brani, u stan u Beogradu. Dok su njegovi rođaci, prijatelji, sugrađani držali liniju, čuvali šta se moglo čuvati, on se junački u stanu u centru Beograda borio protiv Tuđmanovog režima. I dan danas kažu ljudi – kada Ponoš vikne kada dođe kući sa posla – Joj Tuđmane, to se trese sve živo. Pomeri se linija za našu korist tri, četiri kilometara prema Zagrebu. Čudo je bilo kako nije češće vikao pa da dođemo skroz dokle je moglo da se dođe. Prosto neverotavno. 

MARINIKA TEPIĆ Bedno je.

MILENKO JOVANOV: I ja mislim da je bedno. Slažem se Marinika sa tobom. Retko kada se slažem sa tobom, ali sada sam potpuno saglasan. Ovo je toliko bedno da reči nemam, a sada nam taj koji kažete da je bedno to što je radio, priča kako bi on branio Kosovo. Znači rodnu kuću nije branio, ali za Kosovo to je posebna tema. O izveštaju ODIR-a Ana Brnabić je govorila i nemam tu ništa ni da dodam, ni da oduzimam, ali je vrlo interesantno. Znači, objasne mu, ne mi, nego ljudi iz opozicije, pravnički mu protumače zašto francusko-nemački plan nije prihvaćen, zašto se to ne sprovodi, šta smo mi uradili, šta je on, ali šta da radite, neko je napisao govor, mora da se pročita. Tako da ću uzeti u olakšavajuću okolnost pa neću da odgovaram na unapred pripremljen govor nije srpski rečeno abdejtovan, nego je ostao sa tom rečenicom koja se odnosi na nešto što je neko juče smislio iako je danas čuo potpuno druge stvari. Međutim, ono što je interesantno i to je dokaz u prilog činjenici koju je govorio Vladimir Orlić, da danas samo Aljbin Kurti i predstavnici dela opozicije u Srbiji ponavljaju jedno te iste stvari, a to je tema Banjske koju je penzionisani general spomenuo. Dakle, niko nije izgovorio ovo što je izgovorio on. Nigde. Ni u Briselu, ni u Vašingtonu, ni u Pekingu, ni u Moskvi, ni u Berlinu. Nigde niko. Nigde niko nije optužio državu Srbiju da je organizovala, da je pokrenula, samo on. Zašto? Zato što ako optužite državu Srbiju, država Srbija treba da snosi određene posledice. Ako država Srbija snosi određene posledice, eto veselja za njega, jer to je otprilike ono za šta se on zalaže. Pogledajte sada to, koliko nisko, podlo i pokvareno se radi. Dakle, da u Narodnoj skupštini Republike Srbije optužujete sopstvenu zemlju da je uradila nešto što nije, a evo vam čista logika i zdrava logika zašto nije. Ne treba tu ne znam ni ja kakve analize, mi smo kao država, naša Vlada, predsednik, napravili nekoliko koraka unapred kada je u pitanju KiM. Došli smo dotle da je njihov prijatelj, partner, kolega, čovek koga su predlagali i žalili za tim što nije na nekim pozicijama u Beogradu, Aljbin Kurti dakle, postao je kriv za sve. Aljbin Kurti je izbacivan sa sastanaka u Briselu zbog gluposti koje je pravio, pre nego što se desila Banjska. Pa kome je bilo u interesu da kvari sopstvenu poziciju? Pa nikome. Pa ko je to radio? Zašto bi država to radila? Pa nije. Ali to nema veze, važno je da se pljune država, da se optuži država i evo sada vidite ko je nama vojsku vodio, ljudi koji na takav način govore o sopstvenoj zemlji. A kada se radi o tome kako je vođena vojska i otkud gospodin penzionisani general Ponoš na čelu vojske, ja neću da govorim ono što mislim sam, nego ću da čitam depeše Vikiliksa. Dakle, napisali Amerikanci šta su radili, kako su mislili i šta su spremali. Evo, sada ću da kažem, 06-Beograd-842, citiram, kako kaže, otvoreni citat: "U srcu reforme sistema odbrane, zamenik načelnika Generalštaba, general-major Zdravko Ponoš. General Ponoš je autor strategije i odbrane i katalizator odbrambene reforme unutar Generalštaba. On uživa snažnu podršku predsednika Tadića i očekuje se da će biti sledeći načelnik Generalštaba". Znači, nanjušili. Sledeća kaže, polako bre, pa nije sve u jednoj depeši, bre, knjigu čovek izdao o depešama. Ja vam dajem uvod da se pripremite, da vas ne zapljusne istina odjednom, da vam ne pozli, pošto vidim da ne znate o tome ništa, 06-Beograd-880, 2. jul 2006. godine, detaljnije objašnjava Ponoševe stavove. General Ponoš je nedvosmislen oko strateške opredeljenosti srpskih oružanih snaga ka ulasku u partnerstvo za mir i konačnom učlanjenju u NATO. Da bi ovaj cilj bio ostvaren, Ponoš je naveo izazove koji su pred njim. Izazov je da se Vojska Srbije praktično samo ukine, citiram: "Smanjenje ljudstva na 27.000, umesto postojeće 62.000, velika redukcija i zatvaranje vojnih baza i usvajanje moderne strukture vojnih snaga", kraj citata. A onda ide i suština i najvažniji među izazovima, ponovo citiram, kao najvažnije, Ponoš je rekao: "Promena stanja svesti oružanih snaga, a naročito oficira predstavlja najveći izazov", kraj citata. Dakle, predstavnici SAD su tražili koga da stave na čelo Generalštaba, a da sve ove stvari izvrše. Nijedan časni oficir srpske vojske nije želeo u ovome da učestvuje, ali našao se onaj koji nije imao priliku da učestvuje u ratu, koji je mastiljario, išao po kursevima i došao u priliku da se uticajem spolja stavi na čelo Generalštaba i sada pogledajte paralelu sa današnjom situacijom. Oni danas ponovo, i on među njima, traže da se uticajem spolja menjaju stvari u Srbiji i to je uzrok njihovog stalnog obraćanja nekome spolja, jer oni večno misle da će neko spolja ovde da postavlja, da kadrira, da unapređuje, da smenjuje itd. Jedan od najvećih rezultata za mene lično najvažniji i temeljni rezultat politike predsednika Vučića je taj što se više vlade ne sastavljaju u klubu "Privrednik", ni u ambasadama i ne sastavljaju ih ambasadori, ni bilo ko drugi, nego naš narod na izborima, a vi i dalje se nadajte da će neki ambasador da vas unapredi. Idemo dalje sa depešama. Za šta ste vi dobili Oskara? Jel to Lazovićev oskar, onaj za valjanje u blatu? Nije. Za ono što je pao iz čamca pijan, jel to? Dobro. Za najbolji skok u vodu u Novom Sadu, dobro. Pa kaže, depeša 06-Beograd-1381, 30. avgust, kaže ambasador Majkl Polt lično - traži od tadašnjeg premijera Koštunice, pa citiramo: "da podrži brzo razrešenje pitanja komandovanja vojskom, uključujući imenovanje generala Ponoša za načelnika Generalštaba". Čudno je, kaže posle Koštunica, što Amerikanci kao da znaju više o Ponošu od mene, ja ga nikad nisam upoznao i slabo sam upoznat sa njegovom vojnom spremnošću. Znači, nije bitno šta kaže tvoja Vlada, nije bitno šta kaže tvoj premijer, nije bitno šta kaže tvoj predsednik, važno je šta kaže Polt, tvoj ambasador, da budeš na čelu Generalštaba. Ej, s kim ste se vi u kolo uhvatili, s kim ste se vi u kolo uhvatili, moj Miloše. Ima, ima, kako nema. Posle toga kaže američki ambasador u depeši 07-Beograd-172, od 5. februara 2007. godine, kaže, i sad pazite, američki ambasador odbio je da komentariše proces Ponoševog imenovanja, ali je ponovio našu snažnu podršku njemu. Dakle, čovek koga je američki ambasador instalirao na čelo naše vojske, koji se posle, i sada dolazimo do njegovog mudrog političkog delovanja, zaista mudrog vidovitog, onako široko gleda i ume da predvidi stvari, pa je u sukobu između Dragana Šutanovca i Vuka Jeremića podržao Vuka Jeremića, pa ga najurili ko kofer iz Generalštaba, znači, odlično je umeo da proceni, kao vojnik, kao neko ko je učio strategiju, kao neko ko je učio raspored snaga, umeo da proceni gde su jače snage i podržao slabijeg, vizionar čovek, tako je, dakle, podržao Jeremića i onda mu nosio torbu godinama i na kraju ga je ovaj prebacio u onaj CIRF, kako se već ono zove čudo, gde je prekomandovan u CIRF, gde je zajedno s njim radio sa velikim poštenim ljudima u inostranstvu, kao što su Patrik Ho, kako se, Atlagiću, zove onaj Lozoja itd. Dakle, sve vedete koje sad čame po zatvorima širom sveta. Na kraju, cela ova grupacija "Srbija protiv nasilja" jednog takvog vizionara, jednog sposobnog čoveka koji je svojim kvalitetima dosegao neslućene visine, dakle, time što je izdržao ratne sukobe silne na prostoru Jugoslavije tako što nije ni zanokticu pokidao, nije mu dlaka s glave pala, tako što je sklonjen, pod okriljem Generalštaba mastiljario i tražio način kako da nađe stranu podršku, da se dočepa unapređenja, a onda ga unapredili, ne unapredili, nego ga lansirali na mesto načelnika Generalštaba. Malo je bilo sve to. Da ne pričam, naravno, o svim onim stvarima, o tome kako je izgledalo ovo smanjenje vojske, ukidanje 63. padobranske, 72, ukidanje svega onoga što je ova vojska imala, što je iznela. Dakle, sve one koji su izneli rat, sve je penzionisao, sve je pošutirao, ostali su samo oni koji, kao i on, ništa nisu radili, takvima se okružio. E, onda je bilo malo to, nego da se takav jedan kadar postavi na čelo države i bude kandidat za predsednika Republike, ni manje ni više. Tu je onda pokazao kako izgleda njegova lojalnost, lojalnost onome koga je podržao u tom sukobu Šutanovac-Jeremić, kome je nosio torbu godinama, koji ga je vukao za sobom, koji mu je hleb dao kada ga je ovaj išutirao iz Generalštaba. Dakle, bez problema, samo okrenuo stvari naopačke i rekao, meni je baš super, ja sam kao rođen za načelnika Generalštaba, odnosno za predsednika Republike i ja ću sada…. 

ZDRAVKO PONOŠ: Kakve to veze ima.

MILENKO JOVANOV: Pa i nema veze, sad si u pravu, nema veze. Svaka funkcija u ovoj zemlji, mesna zajednica, dakle, ni za to nije dostojan, tako da si apsolutno u pravu, apsolutno nema veze. Konačno si u pravu, apsolutno nema veze, potpuno je svejedno. Onda na kraju, genijalni strateg nama priča ovde o tome kako su izbori pokradeni, kako to svi znaju i tako dalje. Oni su nedavno ovde u holu ove Skupštine imali predstavljanje izveštaja ODHIR-a, takvu komediju ova zgrada ne pamti. Tako nešto se nije dogodilo nikad, ni pre, a verujem da se neće dogoditi ni posle. Dakle, oni su čitali izveštaj tako što pročitaju rečenicu, a onda kažu, ne znači u toj rečenici ovo što smo mi pročitali, to oni tako pišu, jer kažu to je diplomatski rečnik, oni moraju tako, oni se tako izražavaju, oni tako govore. To oni tako pričaju, ali inače to znači ono što vam mi kažemo, časna Titova pionirska reč. I, tako jedna stvar, druga stvar, treća stvar i lepo su tako istumačili izveštaj ODHIR-a da on ne liči na ono što piše u izveštaju, uopšte. Taj izveštaj koji su oni čitali, odnosno tumačili nikakve veze nema sa onim što tamo piše. Piše ono što je Ana Brnabić rekla, a oni protumačili onako kako im odgovara i izmislili, dodali ono što ne piše i rekli, mi vam garantujemo da to tako piše. Ko je bio glavni tumač? Čovek koji je diplomatsko iskustvo stekao noseći torbu Vuka Jeremića. Očigledno da se slabo stiče iskustvo nošenjem torbe, ali se ovakvim napredovanjem gde je ambicija bezgranična, a kvaliteti nikakvi dolazi u situaciju da vam ne pravi nikakav problem da vas strani ambasador gura na mesto načelnika Generalštaba. Šta je tu pitanje i to je ključna stvar i time da završim izlaganje, a lepo vam je da slušate, hoćete još depešu ili? Ako hoćete još ima tu još depeša, samo nisam hteo da vas zamaram, sve da vam čitam. Hoćete da vam čitam ovo kako se svađao sa Šutanovcem? To vam je super, to je vama žutima interesantno pola stvari, niste imali pojma šta vam se dešava. Šta je tu poneta? Kome je odgovoran i to je ključno pitanje, kome je odgovoran načelnik Generalštaba koga je postavio strani ambasador? Narodu, Skupštini, državi, Vladi? Ne, onome ko ga je postavio. Dakle, on je svesno prihvatio da bude odgovoran, tadašnjem američkom ambasadoru i pošto kaže, vidim da je pisao, pošto je na Tviteru vrlo vickast, a ovde nije u stanju ni da pročita ono što mu napišu, pa, kaže kako je naredio Vučić svojim poslanicima da se glupiraju, prave od sebe budale, to je izgleda pomešao nas, pošto ovaj koji sve vreme skakuće, viče i urla nije naš poslanik. Tako da to nema veze sa nama, to morate među sobom da rešite, to je vaš kolektivni partner, pa to rešavajte. Samo želim da kažem jednu stvar niko sa ove strane nije razoružavao srpsku vojsku, niko nije ukidao od brigade, niko nije topio tenkove, strele i sve ostale stvari, niko ništa nije radio, a to Marseniću u šta ste vi ušli ja vam čestitam od srca tamo vam i je mesto. Tebi je Marseniću tamo i mesto i tebi i celoj vašoj grupi. Tamo ti je Marseniću mesto odavno sa Ponošem, sa Aidom Ćorović, sa Anom Lalić, da zajedno branite da se u Novom Sadu gradi crkva, očekujem te Marseniću da skidaš skelu kad bude skela postavljena da dođeš tamo da kažeš – ne može crkva, mora da se gradi barokna Marsenicuću. Šta ne? Vidi, ja rekoh u prošlom mandatu i eto moje za razliku od Zdravka Ponoša ja predvideo da će sve lepo da se podeli onako kako treba, svako na svoju stranu. Mi koji smo bili tamo na ovu stranu, a vi koji ste oduvek bili tamo, tamo gde vam je i mesto. Uživajte sa Ponošem, tapšite ga po glavi, to je vaš general, vaš načelnik Generalštaba i gurajte dalje. Što se ovih ostalih pomenutih tiče i pravih lidera cele opozicije, o tome ćemo nekih narednih dana kada oni dođu na red, pa nemojte ljudi od mene očekivati da svi dođu na red odjednom, koliko sutra, bože zdravlja. Hvala vam. 

STOJAN RADENOVIĆ: Poštovani poslaniče predlagaču Jovanov, zahvaljujem se na iscrpnoj diskusiji. Dragi poslanici, za danas je završen rad Skupštine. Nastavljamo sa radom sutra u 10,00 časova.