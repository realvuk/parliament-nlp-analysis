ANA BRNABIĆ Poštovane dame i gospodo narodni poslanici, otvaram sednicu Drugog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 116 narodnih poslanika. Članom 49. Zakona o Narodnoj skupštini predviđeno je da kvorum za rad Narodne skupštine postoji ako je na sednici prisutna većina od ukupnog broja svih narodnih poslanika. Radi utvrđivanja broja narodnih poslanika prisutnih u sali, molim vas da ubacite svoje identifikacione kartice u poslaničke jedinice elektronskog sistema za glasanje. Hvala vam. Konstatujem da je u sali prisutno 180. narodnih poslanika, odnosno da je prisutna većina od ukupnog broja narodnih poslanika. Postoje uslovi za rad Narodne skupštine. Obaveštavam vas da su sprečeni da sednici prisustvuju narodni poslanici: Ivana Stamatović i Radomir Lazović. Saglasno članu 86. stav 2. i članu 87. stav 2. Poslovnika Narodne skupštine, obaveštavam vas da je ova sednica sazvana u roku kraćem od roka utvrđenog u članu 86. stav 1. Poslovnika, i, izuzetno, za ponedeljak, dakle, mimo dana utvrđenih u članu 87. stav 1. Poslovnika Narodne skupštine, zbog potrebe da Narodna skupština što pre razmotri predloge akata iz određenog dnevnog reda. Uz saziv sednice Drugog vanrednog zasedanja Narodne skupštine u Četrnaestom sazivu, koja je sazvana na zahtev Vlade, saglasno članu 106. stav 3. Ustava Republike Srbije, članu 48. stav 3. Zakona o Narodnoj skupštini i članu 249. Poslovnika Narodne skupštine, dostavljen vam je zahtev za održavanje vanrednog zasedanja Narodne skupštine sa određenim dnevnim redom sadržanim u tom zahtevu. Za sednicu Drugog vanrednog zasedanja određen je sledeći D n e v n i r e d 1. Predlog zakona o izmenama i dopunama Zakona o budžetu Republike Srbije za 2024. godinu, sa Predlogom odluke o davanju saglasnosti na Odluku o izmenama i dopunama Finansijskog plana Republičkog fonda za penzijsko i invalidsko osiguranje za 2024. godinu, Predlogom odluke o davanju saglasnosti na Odluku o izmenama finansijskog plana Republičkog fonda za zdravstveno osiguranje za 2024 godinu, Predlogom odluke o davanju saglasnosti na Odluku o izmenama i dopunama Finansijskog plana Fonda za socijalno osiguranje vojnih osiguranika za 2024. godinu i Predlogom Odluke o davanju saglasnosti na Odluku o izmenama Finansijskog plana Nacionalne službe za zapošljavanje za 2024. godinu, koji je podnela Vlada; 2. Predlog zakona o izmenama i dopunama Zakona o finansijskoj podršci porodici sa decom, koji je podnela Vlada; 3. Predlog zakona o potvrđivanju Sporazuma o međusobnom priznavanju profesionalnih kvalifikacija za medicinske sestre, doktore veterinarske medicine, magistre farmacije i babice u kontekstu Centralno-evropskog sporazuma o slobodnoj trgovini, koji je podnela Vlada; 4. Predlog zakona o potvrđivanju Ugovora o zajmu Obnovljivih izvori energije u sistemima daljinskog grejanja u Srbiji između Republike Srbije i Evropske banke za obnovu i razvoj, Operativni broj 53021, koji je podnela Vlada; 5. Predlog zakona o potvrđivanju Ugovora o garanciji (Projekat ugradnje pametnih brojila u Srbiji) između Republike Srbije i Evropske investicione banke, koji je podnela Vlada; 6. Predlog zakona o potvrđivanju Odluke broj 1/2023 Zajedničkog komiteta Regionalne Konvencije o pan-evro-mediteranskim preferencijalnim pravilima o poreklu, od 7. decembra 2023. godine, o izmenama i dopunama Regionalne konvencije o pan-evro-mediteranskim preferencijalnim pravilima o poreklu, koji je podnela Vlada; 7. Predlog zakona o potvrđivanju Aneksa 2 Sporazuma između Vlade Republike Srbije i Vlade Republike Francuske o saradnji u oblasti sprovođenja prioritetnih projekata u Republici Srbiji, koji je podnela Vlada. Kao narodni poslanik, na osnovu člana 92. stav 2, člana 157. stav 1. i članova 192, a shodno članu 157. stav 2. Poslovnika, podnela sam predlog da se obavi zajednički načelni i jedinstveni pretres o tačkama od 1. do 7. Stavljam na glasanje ovaj predlog. Zaključujem glasanje: za – 130, protiv – 13, uzdržan – jedan, nije glasao – 51, od ukupno trenutno prisutnih 195 narodnih poslanika. Konstatujem da je Narodna skupština prihvatila ovaj predlog. Prelazimo na rad po dnevnom redu. Pre svega, da konstatujem prestanak mandata narodnog poslanika. Primili ste ostavku narodnog poslanika Selme Kučević na funkciju narodnog poslanika u Narodnoj skupštini Republike Srbije i Izveštaj Odbora za administrativno-budžetska i mandatno-imunitetska pitanja. Saglasno članovima 132. i 133. Zakona o izborima narodnih poslanika, Narodna skupština, na predlog ovog Odbora, konstatuje da je prestao mandat pre isteka vremena na koji je izabran, narodnom poslaniku Selmi Kučević, danom podnošenja ostavke. Shodno Zakonu o izboru narodnih poslanika, izvršiće se popunjavanje upražnjenog poslaničkog mesta u Narodnoj skupštini. Narodni poslanik Miroslav Aleksić, po Poslovniku. Izvolite. 

MIROSLAV ALEKSIĆ: Poštovani narodni poslanici, poštovana predsednice, u skladu sa članom 88. i članom 27, a s obzirom na tragediju koja se dogodila u Srbiji, pozivam vas i predlažem da održimo minut ćutanja pre početka rada za tragično stradalu porodicu u Kraljevu, petočlanu. Mislim da bi bio red da to uradimo, tako da vas pozivam da održimo minut ćutanja. Hvala. 

ANA BRNABIĆ Hvala vam. Poštovani narodni poslaniče, samo jedna stvar, da ne bi bilo da je ovo politizacija, mogli ste samo ranije da mi kažete, da se dogovorimo. Ljudski bi bilo i bilo bi u redu, ali bez obzira na to, da, prihvatam ovaj predlog. Molim narodne poslanike da održimo minut ćutanja. Slava im. Nastavljamo dalje sa radom. Shodno članu 90. stav 1. Poslovnika Narodne skupštine, obaveštavam vas da su pozvani da sednici prisustvuju svi članovi Vlade sa saradnicima. Narodni poslanik Srđan Milivojević, po Poslovniku. Izvolite. 

SRĐAN MILIVOJEVIĆ: Poštovani građani Srbije, zbog važnosti dnevnog reda, predlažem da se na osnovu člana 97. Poslovnika, stav 3, dozvoli duplo vreme za raspravu, jer je rebalans budžeta veoma važna tačka dnevnog reda, a stav 3. Poslovnika kaže da predsednik, odnosno predstavnik poslaničke grupe, pre otvaranja pretresa, ima pravo da predloži duže vreme pretresa za poslaničke grupe od vremena utvrđenog u stavu 1. ovog člana. Mislim da je tema veoma važna i mislim da bi bilo jako dobro da imamo duplo vreme za raspravu o rebalansu budžeta. Hvala. 

ANA BRNABIĆ Hvala vam na predlogu. Stavljam na glasanje predlog. Zaključujem glasanje: za - 63 narodna poslanika, protiv - niko, uzdržan - niko, nije glasalo 140 od ukupno 203 narodna poslanika, koliko su trenutno u sali, tako da konstatujem da predlog nije usvojen. Saglasno čl. 157. stav 1, 170. i 192. stav 3, a shodno članu 157. stav 2. Poslovnika, otvaram zajednički načelni i jedinstveni pretres po tačkama od 1 do 7. Da li predstavnici predlagača žele reč? Reč ima Siniša Mali. Izvolite. 

SINIŠA MALI: Hvala puno. Poštovana predsednice Narodne skupštine, poštovani narodni poslanici, uvaženi građani Srbije, pred vama je danas Predlog zakona o potvrđivanju, odnosno Predlog zakona o izmenama i dopunama Zakona o budžetu za 2024. godinu, kao i nekoliko ratifikacija o kojima ću kasnije govoriti, koje su za našu privredu i naš dalji ekonomski razvoj veoma važne. Pre nego što krenem na detalje oko rebalansa budžeta za ovu godinu, hoću da vas upoznam sa nekoliko podataka i sa stanjem, kako u globalnoj ekonomiji, tako i u našoj ekonomiji, s obzirom na to da ovaj rebalans budžeta proizilazi iz upravo stanja u kojem se naša privreda trenutno nalazi i definisan je i opredeljen ciljevima koje smo definisali i vezani su za "Srbija 2027", dakle, za ostvarenje tog programa, po kojem ne samo da treba da uložimo dodatan novac u infrastrukturu po celoj našoj Srbiji, u 323 projekta, koji treba podignu kvalitet infrastrukture u našoj zemlji, već nam je to cilj koji treba da dovede do toga da nam prosečna zarada u Srbiji na kraju 2027. godine bude 1.400 evra, prosečna penzija 650 evra i minimalna zarada 650 evra. Pa, da pođem jedan pokazatelj za drugim. Kada pogledate stopu rasta BDP za prvu polovinu ove godine, Srbija je ostvarila rast od 4,3%. Mi smo druga zemlja u Evropi po tom podatku i po tom rezultatu, odmah iza Malte. To znači da polako ali sigurno ulazimo u taj krug najbrže rastućih ekonomija kada je Evropa u pitanju. Ako pogledate, od 2018. godine pa do kraja 2023. godine, zašto 2018, zato što je to bila prva godina nakon fiskalne konsolidacije i teških reformi kroz koje smo morali da prođemo s obzirom na neodgovornost prethodne vlade, naša ekonomija je među top pet najbrže rastućih ekonomija u Evropi. Osnovni cilj koji smo želeli, a to je da nam ekonomija ubrzano raste, da se ubrzano približavamo standardima EU, upravo na ovaj način to i ostvarujemo. Mi ćemo ove godine imati negde oko 75-76 milijarde evra BDP, da vas podsetim, 2012. godine BDP, dakle, vrednost svega što se proizvede u našoj ekonomiji, bio je 33,4%, a do kraja godine očekujem stopu rasta od 3,7-3,8%, dakle, i dalje ćemo biti među top dve ili tri najbrže rastuće ekonomije u Evropi. To je veoma, veoma važno, jer, što brže rastemo, što više rastemo, to nam je osnova i za podizanje plata, podizanje penzija, podizanje minimalne zarade i daljih investicija, i u poljoprivredu i u kulturu i u ekologiju i u zdravstvo i sve ono što je, na kraju krajeva, i deo ovog rebalansa budžeta. Imam još dve važne informacije koje hoću da podelim sa vama, poštovani građani Srbije, uvaženi narodni poslanici. Ako pogledate broj zaposlenih u Srbiji, nikada nismo imali veći broj zaposlenih na ovaj broj stanovnika nego danas - 2.360.000 ljudi u Srbiji radi, prima platu, plaća poreze, plaća doprinose. Stopa zaposlenosti u našoj zemlji u drugom kvartalu ove godine, poslednji podatak koji imamo, je 51,4%, što je najviša stopa ikada. S druge strane, stopa nezaposlenosti - 8,2%, najniža u istoriji. Poređenja radi, 2012. godine prethodna vlast nam je ostavila stopu nezaposlenosti od 25,9%, svaki četvrti građanin Srbije tada nije imao posao. Dakle, sada smo na 8,2% i idemo dalje. Upravo je cilj da dalje smanjujemo stopu nezaposlenosti, da otvaramo nova radna mesta, cilj koji se na neki način oslikava i u rebalansu budžeta koji je pred vama. Ono što mi je posebno drago, što nam ide naniže stopa nezaposlenosti među mladima. Godine 2012. bila je 52,3%, dakle, svaki drugi mlad čovek, mlada osoba u Srbiji bila je bez posla. Danas je taj podatak, poslednji podatak, drugi kvartal ove godine, 20,3%. I dalje je visoka, ali je velika razlika između 52,3 i 20,3. Upravo zahvaljujući odgovornoj ekonomskoj politici, kvalitetnim investicijama, podizanjem infrastrukture, otvaranjem fabrika, mi ostvarujemo takve rezultate. Što se tiče stranih direktnih investicija, hoću da podelim sa vama poslednji podatak koji imamo, to je prva dekada septembra, 3,2 milijarde evra stranih direktnih investicija, za 12,1% više nego u istom periodu prošle godine, a podsetiću vas da je prošla godina bila rekordna, da je Srbija privukla 4,5 milijarde evra. Preko 60% svih stranih investicija koje dolaze u region zapadnog Balkana dolaze u našu Srbiju, što samo pokazuje o stepenu poverenja koji se izgradio kada je ulaganje u Srbiju u pitanju, što se pokazuje u kredibilitetu, konkurentnosti i atraktivnosti našeg tržišta. Da ne ulazim u ono što ćemo i o čemu ćemo razgovarati tokom rasprave, veoma je važno da smo devizni kurs sačuvali i da je devizni kurs stabilan. Već 12 godina unazad devizni kurs se ne menja, da ne ulazim u to da imamo rekordno visoke devizne rezerve, dakle, preko 28 milijardi evra, imamo 46 tona zlata u trezorima NBS, dakle, potpuno smo stabilni i potpuno smo sigurni kada je naša finansijska pozicija u pitanju. U ovom trenutku, i to je podatak od jutros, na računu Trezora imamo 695 milijardi dinara. Dakle, apsolutno smo likvidni. Srbija sve svoje obaveze isplaćuje u dinar i u dan i tu nema pogovora i nema greške. Uz sve globalne izazove od 2020. godine, korona, poremećaj u lancima snabdevanja, nakon toga konflikt u Ukrajini, energetska kriza, konflikt sada na Bliskom istoku, dakle, uprkos svemu tome, uprkos ogromnoj pomoći koju smo dali i našoj ekonomiji i našim građanima, mi smo sačuvali makroekonomsku stabilnost. Nama je udeo javnog duga u BDP-u na današnji dan 49,8%, dakle, ispod nivoa Mastrihta, koji je 60%, a verovali ili ne, 89% je prosek Evrozone. Dakle, sačuvali smo makroekonomsku stabilnost. Imamo nikada veću stopu rasta, stabilnu stopu rasta našeg BDP-a, nikada veći broj ljudi koji rade i nikada nižu nezaposlenost. To su veoma važni pokazatelji, veoma važni podaci koje želim da zapamtite i koje želim da znate. Kada pogledamo indikatore koji su vezani za rast životnog standarda, da vas podsetim da smo pre samo par nedelja na sednici Socijalno-ekonomskog saveta, zajedno sa predstavnicima i poslodavaca i sindikata, dogovorili da podignemo minimalnu zaradu od 1. januara naredne godine za 13,7%. Idemo na 457 evra minimalnu zaradu od 1. januara naredne godine. Inače, povećanje ove godine u odnosu na proteklu je bilo 17,8%, dakle, dvocifrene stope rasta minimalne zarade, što je izuzetno važno i po prvi put u istoriji smo izjednačili minimalnu zaradu sa minimalnom potrošačkom korpom. Naravno, to nam je veoma važno, jer porast minimalne zarade utiče i na rast prosečnih plata u našoj zemlji, a to nam je cilj, pogotovu što smo dali obećanje da ćemo do kraja 2027. godine imati prosečnu platu u Srbiji od 1.400 evra. S druge strane, ako pogledate prosečnu zaradu, poslednji podatak koji imamo iz juna meseca ove godine, 818 evra. Dakle do kraja godine, u decembru očekujemo da će prosečna zarada biti negde oko 920 evra, 922 evra. Dakle, potpuno smo u dinamici da do kraja naredne godine, kao što smo i obećali programom „Srbija 2025“, prosečna zarada bude u Srbiji iznad 1.000 evra, do kraja 2027. godine, kao što sam već nekoliko puta i pomenuo, apsolutno dolazimo do cilja od prosečne zarade od 1.400 evra. Samo da vidite kako se Srbija promenila, prosečna plata u Srbiji 2012. godini bila je samo 329 evra. Kada je penzija u pitanju, dakle prosečna penzija ove godine je 390 evra. Idemo već od 1. decembra ove godine sa dodatnim povećanjem, shodno tzv. švajcarskoj formuli, dakle sa dodatnim povećanjem penzija u Srbiji od 10,9%. Upravo smo time ispunili molbu predsednika Vučića da se penzije mesec dana ranije povećaju, ne od 1. januara, nego od 1. decembra. Sa tim mi ćemo naredne godine imati prosečnu penziju već od 435 evra. Penzije ne samo da su sigurne, bezbedne, nego i rastu. Tu smo potpuno u dinamici da dođemo do 650 evra prosečne penzije na kraju 2027. godine. Ono što mi je posebno važno je da smo potpuno promenili trajektoriju rasta penzija. Dakle, umesto da iz budžeta izdvajamo sve više i više novca, kao što je bilo do 2012. godine, da se penzije isplaćuju, sada se izdvaja nikada manje, a upravo zahvaljujući rekordnom broju radnih mesta, porezima i doprinosima koji se uplaćuju u PIO fond, odakle PIO fond redovno isplaćuje uvećane penzije. Dakle, ovo je kratak uvod u našu makroekonomsku situaciju. Dakle, potpuno smo stabilni, s jedne strane, imamo jake, stabilne stope rasta, visoke stope rasta, hoćemo da nastavimo i da ubrzamo taj rast, i to je ključ ovog rebalansa koji je danas pred vama. Imamo za prvih osam meseci ove godine veće prihode nego što smo planirali, dakle za nekih 132,5 milijardi dinara. Hoćemo da te veće prihode raspodelimo tamo gde mislimo da je najpotrebnije i, s druge strane, dodajemo još neke dodatne investicije kako bismo ubrzali rast i razvoj naše ekonomije. Još jedan put napominjem, što više rastemo, što nam je veći BDP, a konačni cilj nam je 100 milijardi evra 2027. godine, to imamo više novca i za ulaganje u zdravstvo, i u škole, i povećanje plata, i povećanje penzija i na dobrom smo putu upravo zahvaljujući odgovornoj politici, što, kažem, pokazuje rezultat da smo druga najbrže rastuća ekonomija u prvoj polovini ove godine u Evropi. Dakle, u rebalansu budžeta koji je pred vama idemo sa dodatnim ulaganjima za poljoprivredu, negde je 18 milijardi dinara dodatnih ulaganja. Verovali ili ne, dakle sa refakcijama koje imamo iz budžeta, ukupan budžet za poljoprivredu na osnovu rebalansa, ako ga budete izglasali, biće 7,3% našeg budžeta. Nekada je bila misaona imenica da bude 5%, sada je 7,3%, to je negde 132 milijarde dinara. Nikada više nije bilo i to je veliki znak i veliki pokazatelj koliko brinemo o našoj poljoprivredi. Veliki novac, dodatni novac izdvajamo za socijalu, 25,6 milijardi dinara. Najveći deo toga, i o tome će ministarka Stamenkovski pričati, ide upravo za povećanje jednokratne naknade za prvorođeno, drugorođeno dete. Dakle, to su veoma važne stvari, obećanje koje smo dali, mere koje su usmerene na podizanje nataliteta u Srbiji. Dakle, imamo novca, izdvajamo novac i, kao što je predsednik Vučić i obećao, isplata će ići za svu decu koja su rođena od 1. januara ove godine i krećemo odmah nakon usvajanja ovog rebalansa. U ovom rebalansu imamo i skoro 30 milijardi, tačnije 28,7 milijardi dodatnog ulaganja za zdravstvo. Najveći deo toga ide za lečenje retkih bolesti, za lečenje dece u inostranstvu, dakle ono što pokazuje koliko brinemo o onima kojima je, za koje je, odnosno naša briga najpotrebnija. Dakle, upravo to i sprovodimo u delo. Imamo više novca za prosvetu, nekih 12 milijardi dinara, za nauku dve milijarde dinara, za kulturu. Za našu vojsku takođe 48,6 milijardi dinara. Dakle, izdvojili smo novac i svi ste svesni da smo potpisali ugovor o nabavci 12 novih modernih borbenih aviona „Rafal“ iz Francuske. Dakle, za prvu ratu izdvajamo novac za plaćanje tih aviona i za deo investicija koji je pak vezan za uvođenje redovnog vojnog roka koji treba da krene od naredne godine. Ono što mi je posebno važno jeste što direktno doprinosi rastu našeg BDP-a, a to su kapitalne investicije, dodatnih 111 milijardi dinara u rebalansu budžeta, dodatnih, za kapitalne investicije. Ukupan budžet naš za kapitalne investicije time je 706 milijardi dinara, nikada veći nije bio, 7,9% našeg BDP-a. Dakle, stopa rasta od 4,3%, koja je izuzetno visoka, druga u Evropi u prvoj polovini ove godine. Nismo zadovoljni time, hoćemo još više da rastemo. Hoćemo još da idemo napred. Hoćemo da imamo još veći BDP u što kraćem vremenskom periodu. Upravo te kapitalne investicije su veoma važne. Pričaću o tome tokom razgovora sa vama i tokom diskusije, ne samo veliki projekti su ovde, auto-putevi koje gradimo, brze saobraćajnice, brze pruge, ovde je ono što je veoma važno za lokalne zajednice, i škole, i vrtići, i opšte bolnice, i domovi zdravlja. Dakle, sve ono što menja kvalitet života građana Srbije i što treba da na neki način ispuni i taj cilj koji smo zacrtali, a to je da 323 projekta koja su u programu „Srbija 2027“ budu dovedena do kraja u naredne samo dve i po godine. Idemo sa nikada jačim investicijama, idemo sa nikada većim budžetom u poljoprivredu, u zdravstvo. Kada pogledate, recimo, ukupan budžet za zdravstvo, on sada već prelazi pet milijardi evra, dakle, kada saberete i investicije i sve ostalo što nam ide u zdravstvo. Pričaćemo i o tome šta se dešavalo preko vikenda s obzirom na veliki broj ljudi koji su imali i preglede na skenerima i veliki broj ljudi koji su imali ove preventivne preglede, takođe. Idemo maksimalno, kada smo već uložili tolike milijarde u zdravstvo, da kroz smanjenje lista čekanja građani stvarno vide efekat tih ulaganja. Ono što nam je osnovni cilj, da se vratim, kroz ovaj rebalans, a to je da nastavimo da rastemo kroz očuvanje makroekonomske stabilnosti, a to je za nas najvažniji cilj. Dakle, očekujem kvalitetnu raspravu, kao i uvek, ali očekujem i da građani Srbije, kao i vi, uvaženi narodni poslanici, prepoznate rezultate, jer rebalans je samo nastavak uspešne ekonomske politike koju sprovodimo još nakon reformi 2018. godine. Pred vama je, takođe, nekoliko ratifikacija: Predlog zakona o potvrđivanju predloga Aneksa dva Sporazuma između Vlade Republike Srbije i Vlade Republike Francuske. Dodajemo još tri projekta koja su u tom Aneksu, koja su u tom međudržavnom sporazumu. Dakle, jačanje infrastrukture veštačke inteligencije, doprinos razvoju infrastrukture, odnosno ulaganje u fabriku za prečišćavanje otpadnih voda Veliko selo u Beogradu, što je najveća fabrika za prečišćavanje otpadnih voda u Srbiji koja treba uskoro da krene da se gradi, kao i za dalju modernizaciju energetskog sistema. Pred vama je, takođe, i Predlog zakona o potvrđivanju Regionalne konvencije o pan-evro-mediteranskim preferencijalnim pravilima. To je tzv. PEM konvencija, što je za nas veoma važno i to je set pravila, za one koji ne znaju, koja definišu način definisanja porekla robe. Za nas je veoma važno za dalji razvoj, pogotovo naše automobilske industrije da ova PEM konvencija nam bude što prihvatljivija, da ima što manji broj ograničenja kako bismo mogli što više da izvozimo u EU. Pred vama je i Predlog zakona o garanciji u vezi izgradnje pametnih brojila Za one koji ne znaju, to je veoma važan strateški projekat za sve nas. U Srbiji imate negde oko 3,8 miliona brojila za struju. Mi ćemo kroz ovaj sporazum dodatnih 400 hiljada starih brojila zameniti novim, pametnim, čime ćemo dalje doprineti smanjenju gubitaka na elektromreži i to nam je veoma važan strateški cilj kada je stabilnost naše energetskog sistema u pitanju. Pred vama je i Predlog zakona o potvrđivanju zajma između Republike Srbije i Evropske banke za obnovu i razvoj, a u vezi sistema daljinskog grejanja. Odnosi se na 10 lokalnih samouprava: Bečej, Bogatić, Kragujevac, Kraljevo, Kruševac, Novi Pazar, Niš, Pančevo, Paraćin, Vrbas i Vršac. Dakle, u svim ovim lokalnim samoupravama umesto kotlarnica na ugalj idemo sa obnovljivim izvorima energije, koji upravo treba ne samo da doprinesu efikasnosti tog energetskog sistema već i boljoj ekološkoj slici u tim lokalnim samoupravama. Konačno, Predlog zakona o potvrđivanju Sporazuma o međusobnom priznavanju profesionalnih kvalifikacija za medicinske sestre, doktore veterinarske medicine, magistre farmacije i babice u kontekstu Sporazuma o slobodnoj trgovini u okviru tzv. Otvorenog Balkana. To nam je veoma važno da se priznaju diplome, da se priznaju svi oni dokumenti koji će ubrzati rad tržišta rada u ovoj oblasti, jer ja očekujem, s obzirom na to da smo dominantna ekonomija u regionu, da smo apsolutno lideri, da će najveći broj ljudi, pogotovo mladih upravo svoju budućnost rešiti i naći u Srbiji i što im lakše omogućimo dokumenta i prepoznavanje tih dokumenata to je bolja situacija za Srbiju. Ovo je bilo ukratko. Ostajemo na raspolaganju svima vama naravno, za detalje i raspravu oko detalja. Srbija je nikada jača, nikada stabilnija, uprkos ogromnim, ogromnim izazovima koji dolaze iz globalnog sveta, iz globalne ekonomije, ali se na pravi način već nosimo sa tim izazovima još od 2020. godine. Sa ovim rebalansom hoćemo da ubrzamo naš rast, hoćemo da napravimo osnovu za dalje povećanje plata i penzija i da ostvarimo taj cilj, dakle, 2027. godine, Ekspo u Srbiji i s druge strane 1.400 evra plata, 650 evra prosečna penzija i 650 evra minimalna zarada. Hvala puno. 

ANA BRNABIĆ Hvala. Da li još neko od predstavnika predlagača želi reč? Prelazimo onda na izvestioce nadležnih odbora. Da li oni žele reč? Veroljub Arsić ima reč. Izvolite. 

VEROLJUB ARSIĆ: Dame i gospodo narodni poslanici, na jučerašnjoj sednici Odbor za finansije, republički budžet i kontrolu trošenja javnih sredstava, doneo je odluku da preporuči Narodnoj skupštini da usvoji Predlog zakona o izmenama i dopunama Zakona o budžetu za 2024. godinu. Pre svega hteo bih da istaknem da u poslednjih nekoliko godina imamo jednu praksu koja, mogu da kažem, treba da služi kao primer kako se rukovodi javnim finansijama. Za vreme bivše vlasti mi smo imali mnogo rebalansa. Nijedan rebalans nije bio zato što su budžetski prihodi veći, nego što su planirani, već naprotiv, zato što su budžetski prihodi bili manji, a troškovi veći, što je došlo do toga da zateknemo državu kako smo zatekli 2012. godine. Naravno, bilo je tu i raznih rasprava po pitanju toga kako taj novac treba da se potroši. Neko je imao drugačije ideje, samo ne znam zašto mu je ta kreativnost nedostajala kada je vršio vlast u Republici Srbiji. Ono što je meni kao predsedniku Odbora za finansije, najviše zasmetalo, jeste što se neki rezultati koje ima ova Vlada dovode u pitanje. Pre svega hteo bih da kažem da ovaj rebalans predviđa 135 milijardi dinara više nego što je planirano, a prihodovano, da se na određen način kroz zakone o budžetu i druge zakone, vrati građanima Srbije. S druge strane, dosadašnji rezultati Vlade Republike Srbije potvrđuju da ćemo, sasvim sam siguran, i u narednim godinama imati ovakve sednice, pre svega zbog bruto rasta BDP, koji je kao što ste čuli od ministra, drugi u Evropi, visokog izvoza koji ima naša privreda i koji sve više i više pokriva uvoz za normalno funkcionisanje privrede. Međutim, u tom delu smo opet došli do jednog sukoba mišljenja koji se često zloupotrebljava, tvrdeći da Republika Srbija, Vlada i Narodna banka Srbije veštački održavaju kurs dinara. Samo niko još mi nije dao nijedan jedini ekonomski opravdan dokaz da je to veštački, jer da je veštački objasnite mi onda kako raste pokrivenost uvoza izvozom. Znači, kada je valuta dobra, dobro ocenjena domaća, onda vam izvoz raste, što se i dešava. Objasnite mi rast deviznih rezervi sa 5,1 milijardu, koliko je bilo, neto pričam, neto ne bruto, koliko je bilo 2012. godine, danas je 21 milijarda, skoro 22 milijarde evra neto deviznih rezervi što u devizama, što u zlatnim rezervama. Kako to ako kurs nije dobar, rastu devizne i zlatne rezerve? Sva ova politika koju vodi Vlada, počev od reformi koje su sprovedene 2014. i 2015. godine, daje nam dokaz da se kvalitet života u Srbiji poboljšava, možda ne onom brzinom kojom bismo mi to voleli, ali dovoljnom brzinom da građani osete poboljšanje kvaliteta života, što nam opet daje za pravo da sve ono što je sprovodio u reformama tada premijer, a sada predsednik Srbije, Aleksandar Vučić, što je nastavila Vlada Ane Brnabić dve, i sadašnja gospodina Vučevića, daju za pravo da smo potpuno sigurni da će oni ciljevi koji su postavljeni za 2027. godinu da se ostvare, a to je plata od 1.400 evra, penzije od 650 evra, minimalna zarada veća nego ikad. Zbog toga je Odbor na sednici koja je održana juče predložio Narodnoj skupštini da prihvati Predlog zakona. 

ANA BRNABIĆ Hvala vam. Reč sada ima Milica Đurđević Stamenkovski. 

MILICA ĐURĐEVIĆ STAMENKOVSKI: Zahvaljujem. Poštovani narodni poslanici, uvaženi članovi Vlade, dragi građani Srbije, kada govorimo o tome da li će nam se deca rađati, mi pružamo odgovor na pitanje – da li ćemo imati budućnost kao nacija? Da li će nas biti u vremenu pred nama? Da li će sva ova zemlja i sve što smo na njoj nasledili i izgradili ostati našoj deci, našoj državi, našoj kulturi? Hoćemo li imati kome da sačuvamo ono što smo nasledili od predaka i da li ćemo u vremenu pred nama moći da pružimo odgovor na pitanje – biti ili ne biti? Svima je jako dobro poznato koliko smo kao nacija vodili borbi i bitaka u prethodnom veku, kolika je žrtva našeg naroda priložena za odbranu naše otadžbine, koliko je ljubavi i vere bilo potrebno da sačuvamo naša ognjišta, naše škole, nape hramove, jezik, pismo, ono ko smo i što smo. Da li su to oni pre nas i oni koji su danas među nama i sama radili da bi sve to sutra ostalo i postalo pusto, da bi to naselili oni koji su slučajno ovuda prošli u uzeli ono što smo vekovima čuvali? Zar da posle toliko bitaka koje smo vodili do smrti izgubimo onu najvažniju – bitku za život? I konačno glavno pitanje na ovu temu više nije šta ćemo ostaviti onima posle nas, nego hoćemo li imati uopšte kome da nešto ostavimo? To su pitanja koja sa pravom postavljamo suočeni sa demografskim izazovima i podacima koji nalažu da odmah započnemo borbu za demografsku obnovu naše nacije. Ideja o potrebi da se očuvaju porodične vrednosti sve više je prisutna u javnom prostoru. U čitavoj Evropi i svetu jačaju političke snage koje ovu potrebu očuvanja porodičnih vrednosti kandiduju kao suštinsku i kao prioritetnu. U tom kontekstu osvrnula bih se i na reči predsednika države poručene juče na Samitu budućnosti u Njujorku – Srbija je moderna zemlja, ali nije spremna da žrtvuje svoje tradicionalne vrednosti. To je poručeno od strane šefa države u Njujorku. To je još jedna potvrda strateškog opredeljenja države da očuva tradicionalnu porodicu kao najsigurnije mesto za rađanje, vaspitanje i podizanje dece nasuprot pokušajima da se pod izgovorima nekakve vok kulture uspavaju tradicija i tradicionalne vrednosti i praktično izvrši eutanazija porodice, kakva oduvek postoji. Porodica, poštovani narodni poslanici, dragi građani Srbije, nije samo odbrana hrišćanske civilizacije. Porodica je ono što nas spaja, bez obzira na to kojoj naciji ili religiji pripadamo. Ona je univerzalna vrednost, ona je dužnost i zavet svih nas koji činimo srpsko društvo. U mnogim zemljama u svetu na snazi je ta politička praksa ili ta politička kultura insistiranja na političkim sukobima, na podelama, na različitostima. Ukoliko je ta praksa u određenim državama veoma prisutna ona to obično jeste u određenoj epohi, periodu, deo nekakvog trenda, ali stiče se utisak da kod nas u Srbiji to insistiranje na onome što nas razlikuje je karakteristika ne jedne epohe, nego čitave jedne istorije. Pred nama se danas postavlja pitanje – imamo li mi kondicije, imamo li mi prava, imamo li mi luksuza da dopustimo da naša istorija bude obeležena odsustvom konsenzusa oko najvažnijih vrednosti i najvažnijih državnih i nacionalnih pitanja? Duboko verujem da je porodica tačka okupljanja za sve nas i moramo o tome suštinski i dubinski da razmislimo zato što ukoliko ne budemo prepoznali potrebu da o ovoj temi budemo jedinstveni, mi ne samo da rizikujemo da nam strada sadašnjost, već sasvim sigurno rizikujemo da izgubimo budućnost. Sada je vreme i sada je pravi trenutak da tu kulturu podela promenimo ili već za početak, barem ostavimo po strani, da pažnju usmerimo na suštinske vrednosti oko kojih možemo da se saberemo. I ne zato što smo tako odlučili mi iz vlasti ili zato što tako želite vi iz opozicije, već zato što nas na to upućuju demografski podaci koji ne lažu, koji nažalost ne lažu. Oni nisu proizvod niti našeg, niti vašeg političkog utiska, oni su rezultat činjenica koje mi više ne smemo da ignorišemo. Postoje, nema sumnje ideje koje su iznad svih političkih podela, iznad ideologija, iznad banalnih politikantskih stavova i nema sumnje da su to vrednosti koje se tiču opstanka i budućnosti našeg potomstva. Podizanje i vaspitanje dece bila je i ostala najsvetlija dužnost roditelja. Tačno je da smo kao država uradili mnogo toga u oblasti populacione politike. Tačno je da smo predvideli i pokrenuli značajne korake i mere za podsticaj povećanja nataliteta, ali je tačno da uvek možemo mnogo više i mnogo bolje. Ne samo da možemo, nego i hoćemo. Zato danas neću kazati da je ovo breme preveliko za jedan resor koji predstavljam, jer je veliko i za čitavo društvo. Zbog demografskih izazova, njihove razmere i opasnosti koja postoji, na ovu temu angažovane su najvažnije državne adrese, i predsednik Republike, i predsednik Vlade i Narodna skupština i lokalne samouprave. Zato smo svesni da je neophodno da saberemo sve naše kapacitete i da sakupimo svu našu snagu. Mi nemamo luksuz da kažemo da ne možemo, da nećemo, da nas ovaj problem nadilazi. To je imperativ koji mobiliše sve nas, sve institucije, celokupno društvo. Duboko verujem da svi građani Srbije na posredan ili neposredan način imaju svoju ulogu u započinjanju demografske obnove naše nacije. Budućnost počinje upravo u roditeljskom domu. To je jedino mesto u kome deca stiču svoje prve predstave, saznanja o etici, moralu, junaštvu, o dužnosti prema otadžbini, prema svojim bližnjima. Dom je mesto u kome se gradi ili zauvek gubi integritet, dom je mesto gde smo prvi put naučili da se odričemo ili da budemo samoživi, gde smo naučili da volimo ili da mrzimo, gde smo sticali ili pak gubili svest o samima sebi. Ovo su vrednosti koje definišu odgovornost roditeljstva, a mi kada izađemo na ulice možemo da vidimo u našim gradovima i selima da li smo, jesmo li i koliko uspeli kao društvo. Što se mene tiče kada izađem na ulice širom gradova i sela naše otadžbine, vidim zapravo koliko nas još posla čeka i koliko svi zajednički moramo da radimo. Niko ovaj teren ne može da iznese sam i zato ponavljam potrebu jedinstvenog delovanja po pitanju demografske obnove. Zato što ukoliko smo kao društvo ujedinjeni u značaju demografije i porodice, onda to znači da smo spremni da bez podela i bez sukoba makar po jednom tako važnom pitanju investiramo svoje znanje i svoju energiju u opstanak našeg naroda. Ovo je danas poziv koji je dan svima, a svako će se odazvati prema svojoj savesti i svesti. Inicijativa za izmenu Zakona o finansijskoj podršci porodici sa decom je u nadležnosti ministarstva kojim rukovodim i to je velika čast i za mene lično, ali i za tim ljudi u našem resoru koji je pripremao ove izmene. Zahvaljujem na podršci Vladi Republike Srbije i zahvaljujem na razumevanju i preduzimljivosti predsednika Republike Srbije kada su u pitanju ključne izmene Zakona o finansijskoj podršci porodici sa decom. Dozvolite mi da u svega nekoliko minuta akcentujem ključne izmene i ključne tačke izmene Zakona o finansijskoj podršci porodici sa decom. Počeću od onih možda se čini, manje važnih. Izmenama zakona smanjuje se obim dokumentacije neophodne za ostvarivanje prave na dečiji dodatak. Ovde govorim o dečijem, ne o roditeljskom dodatku. Konkretno, roditelji više neće imati zakonsku obavezu da pribave uverenje o katastarskim prihodima koje članovi porodice ostvaruju po osnovu poljoprivredne delatnosti. U praksi, to znači jedan papir manje čime se olakšava ostvarivanje prava ne dečiji dodatak, a uvek kada se smanjuje procedura, birokratija, administracija, to je nešto što je na korist građana. Izmenama zakona dovode se u isti položaj žene koje ostvaruju pravo na naknadu zarade i žene koje ostvaruju pravo na ostale naknade po osnovu rođenja i nege deteta u pogledu posmatranja osnovica koje su od uticaja na ostvarivanje prava, jer se više izmenama ne računaju osnovice koje su ostvarene pre otvaranja grudničkog bolovanja. Na ovaj način smo izjednačili položaj žene koje su u radnom odnosu sa ženama preduzetnicama koje samostalno obavljaju delatnost. Izmenama je predviđeno da se i u slučaju kada otac odsustvuje sa posla radi nege deteta, a majka je lice koje samostalno obavlja posmatraju osnovice pre rođenja deteta, odnosno ne računaju se osnovice pre trudničkog bolovanja. Time se naknada zarada i ostale naknade računaju na isti način u pogledu posmatranja osnovice. Izmenama je promenjena nadležnost predsednika Komisije za dodelu novčanih sredstava za izgradnju, učešće u kupovini, odnosno kupovinu porodično stambene zgrade ili stana po osnovu rođenja deteta. U buduće navedene nadležnosti će umesto Ministarstva za rad, zapošljavanje, socijalna i boračka pitanja obavljati Ministarstvo za brigu o porodici, demografiju i zahvaljujem ovom prilikom kolegi Staroviću što je prepoznao značaj da ova komisija bude u nadležnosti Ministarstva za brigu o porodici, jer se direktno tiče kvaliteta života porodice. Koristim priliku kada već o ovome govorim, da upoznam građane da država posredstvom ove komisije izdvaja značajna sredstva. Dakle, u pitanju je iznos do 20.000 evra za kupovinu prvog stana ili izgradnju prve kuće mladim bračnim parovima sa decom, godinu dana najdalje od rođenja deteta. Mislim da je to podsticaj koji je u samom vrhu populacionih mera na svetskom nivou, jer ovako značajna sredstva zaista predstavljaju vetar u leđa i priliku mladim bračnim parovima da sviju svoje porodično gnezdo, da dobiju krov nad glavom, da imaju jednu sigurnost i izvesnost, a naročito želim da istaknem da je osim u izuzetnim slučajevima majka nosilac ovog prava kao stub porodice i kao čuvar porodičnih vrednosti. U slučaju da jedinica lokalne samouprave nije opredelila sredstva za finansiranje naknade troškova boravka u predškolskim ustanovama za decu sa invalide tom i smetnjama u razvoju, za decu bez roditeljskog staranja, za decu korisnika novčano socijalne pomoći, dakle, za te kategorije ukoliko lokalna samouprava iz određenih razloga nije predvidela naknadu troškova boravka u predškolskim ustanovama država će to nadoknaditi i isfinansirati posredstvom Ministarstva za brigu o porodici i demografiju. Sada želim da se na trenutak fokusiram na ono što je srž izmena Zakona o finansijskoj podršci porodica sa decom i molim vas sve da pažljivo saslušate ono što imam da kažem. Dakle, ključne izmene zakona verujem da će biti od koristi svim roditeljima, majkama i očevima u Srbiji. U pitanju je povećanje roditeljskog dodatka i to najveće povećanje do sada. Izmenama zakona, ukoliko budete, poštovani narodni poslanici, dali podršku za ovo što danas kandidujem, roditeljski dodatak u Srbiji postaće ubedljivo najveći na Balkanu. Mislim da je to važan pokazatelj da država Srbija prepoznaje koliko je neophodno da prkosimo tzv. beloj kugi i koliko je važno da olakšamo roditeljima i da ekonomski osnažimo porodice. Predloženi iznosi koji će ostvariti sve majke čija su deca rođena od 1. januara 2024. godine za prvo dete iznosiće 500.000 dinara, za drugo dete čak 600.000 dinara, i tu imamo najveće povećanje zato što smo prepoznali da je najvažniji podsticaj za rođenje drugog deteta, na to su nam ukazali demografi, na to nam je ukazala struka i zato je najveće povećanje sa tri i po prosečne plate na šest i po prosečnih plata, upravo kada je u pitanju rođenje drugog deteta. Za treće dete, takođe smo povećali roditeljski dodatak, 2.280.000 dinara biće isplaćeno u 120 jednakih mesečnih rata. To pokazuje jedan kontinuitet u isplatama, osigurava porodicu, obezbeđuje konstantan priliv novca, a za neke čak i mogućnost da budu kreditno sposobni što takođe znači složićemo se, roditeljima. I, za četvrto dete iznos je 3.180.000 dinara. Takođe, želim da napomenem da smo uvećali i jednokratnu finansijsku pomoć na 135.000 dinara koja se isplaćuje za rođenje drugog i trećeg deteta. Uz roditeljski dodatak o kojem sam već govorila ostvaruje se pravo na paušal za kupovinu bebi opreme za sve majke podjednako u novom iznosu takođe neznatno uvećanom od 7.500 dinara. Poštovani narodni poslanici, ja vas pozivam zaista iz srca, ne praveći danas bilo kakve političke razlike među nama, da svi jednodušno, jednoglasno podržimo povećanje roditeljskog dodatka za prvo, drugo, treće ili četvrto dete. Mislim da pred izazovima sa kojima se suočavamo nijedna reč koju danas upotrebimo neće biti preteška, neće biti pretenciozna, ali sasvim sigurno ni dovoljno zvučna da opiše problem sa kojim se suočavamo. I, mi naravno taj problem moramo da rešimo, strateški da postupamo i da li ćemo to potpuno rešiti time što ćemo povećavati roditeljski dodatak ili što ćemo davati subvencije za kupovinu prve nekretnine, time što ćemo ulagati u porodilišta, obdaništa, škole, time što ćemo graditi puteve, sportska i dečija odmarališta i igrališta. Nema sumnje da nećemo, to je važno, ali nije dovoljno, zato što novac nije osnovi motiv za rađanje dece. Vlada Republike Srbije je tu da olakša, da pomogne, da podstakne, da podrži, ali ovo je borba koju moramo zajednički da vodimo sa svim našim građanima. Želim da se obratim i onima koji su u javnom prostoru možda imali opaske da su ova izdvajanja prekomerna za jednu malu državu kao što je Srbija. Oni možda to čine zato što veruju da Srbija ima prečih zadataka i umesto odgovora ja ih pitam, a šta je preče od ideje majčinstva od očinstva od rađanja? Roditeljstvo je i nacionalna i državotvorna i etička i društvena vrlina, a svi jako dobro znamo da su roditelji danas više nego ikada rastrzani brojnim obavezama faktorima i finansijske i društvene nestabilnosti i da je na njima velika odgovornost da budu primer svojoj deci, a u današnje vreme, složićemo se da to nije lako. Zato je naša obaveza da ih više nego ikada osnažimo, ohrabrimo i podržimo. Konačno i za one koji smatraju da ova izdvajanja nisu primerena, da su velika, da naprosto nisu kompatibilna sa srpskim budžetom, želim da ukažem na to da i naš BDP i vitalnost srpske privrede u celini zavisi direktno od priraštaja. Ulaganje u pospešivanje priraštaja je neophodno. Neophodno je i zbog jačanja ekonomije, neophodno je zbog celokupnog integriteta države i našeg društva, a ne samo zbog brojnosti naroda. To je prava investicija, a ne nekakva pomoć iz budžeta niti bilo kakva bespovratna državna milostinja, zato što će se ova investicija u život i rađanje višestruko i mnogostruko vratiti. Zato što je to nacionalno odgovorna i mudra strateška investicija po meri naše otadžbine. Zato što ovo nije samo saosećanje i solidarnost, ovo je državni razlog. Mi imamo državni razlog da povećamo roditeljski dodatak. Mi imamo državni razlog da učinimo sve da nam se deca rađaju, jer državni razlog je sintagma koja najbolje opisuje narodni i nacionalni interes. Nema plodnije i sigurnije investicije od ulaganja u život i u rađanje, time mnogo više dobijamo nego što smo dali. Mi tako jačamo i snagu naše nacije. Mi tako obezbeđujemo izvesnost i budućnost naše države. Ovo što danas radimo, ovo u šta danas ulažemo, to je blago. To je temelj. To je vrednost nad svim vrednostima. To je suština svega onoga čemu stremimo. To se nalazi u srži i u esenciji svih naših pobeda koje priželjkujemo. Mi danas ovo što činimo, činimo za život naše zemlje i za život naše nacije. Od Subotice do Vranja, od Negotina do Loznice, od vojvođanskih ravnica do kosovsko-metohijskih kotlina, zato što je sa rađanjem sve moguće, a bez rađanja ne postoji ništa. Ta među zavisnost između pitanja da li ćemo imati budućnost i da li će nam se deca rađati je potpuno očigledna, jer deca su najrealniji most ka budućnosti. Porodica jeste u srži svih naših nacionalnih interesa i na kraju krajeva i našeg odnosa kao jedinki. Kada nas pitaju kome najviše verujemo, ocu, majci, bratu, sestri. Kada nas pitaju koga najviše volimo, sinove, kćeri, unučad. Sve to možemo da objedinimo kroz jednu reč, a to je porodica. Porodica je ta kojoj najviše verujemo. Porodica je ta koju najviše volimo. Porodica je nasleđe predaka, zaveštanje potomcima, to je ostvarenje nas samih, ako govorimo o sadašnjosti. Zato vas pozivam, poštovani narodni poslanici da podrškom ovom zakonu glasate upravo za porodicu, da glasate za život. Kada porodica dobija niko ne gubi. U 21 veku porodica je naš najvažniji nacionalni interes, a demografska obnova naš najznačajniji nacionalni zadatak. Porodica je jedina vrednost koja nema alternativu, sve drugo ima alternativu osim Srbije i osim porodice. Porodica je jedini put našeg kulturnog i duhovnog preporoda noseći one vrednosti koje su utkane u dušu srpskog naroda i svih građana koji žive na ovim prostorima. Šta god radili, moramo imati na umu da ćemo pobediti, bez obzira na sve izazove, samo ako nas ima i da ćemo pobediti samo ako nas bude, a da bi nas bilo moramo učiniti sve što je u našoj moći. Moramo se neprestano boriti da porodica bude i strateško opredeljenje i primarni nacionalni interes i da Vlada Republike Srbije i sve institucije i svaki pojedinac bude upravo podređen tom cilju, našoj borbi da u 21. veku živimo za svoju zemlju, da živimo za budućnost našeg naroda, da živimo za porodičnu Srbiju. Hvala vam na pažnji. Živela Srbija! 

ANA BRNABIĆ Hvala vam. Reč ima narodni poslanik Milica Nikolić. Izvolite. 

MILICA NIKOLIĆ: Poštovana predsednice Narodne skupštine, poštovane predsedniče Vlade, članovi Vlade, narodni poslanici, poštovani građani Republike Srbije, na Devetoj sednici Odbora za ustavna pitanja i zakonodavstvo razmatrali smo predloge zakona koji su danas na dnevnom redu i ocenili da su svi predloženi zakoni u skladu sa Ustavom i pravnim sistemom Republike Srbije. Zacrtali smo ciljeve planom „Skok u budućnost - Srbija 2027“ i može se reći da su ovo koraci zapravo koji nas vode do, između ostalog, prosečne plate od 1.400 evra i prosečne penzije od 650 evra. Dobrom i odgovornom politikom, dobrim i odgovornim rukovođenjem državom, javnim finansijama, mi imamo prihode veće nego što su zapravo bili i planirani za čak 133 milijarde dinara i mi zapravo sada raspoređujemo ovaj iznos na ono što je u ovom trenutku najznačajnije i to je svakako natalitet, ali naravno i zdravstvo i poljoprivreda i prosveta, ali, naravno, i sektor odbrane. Još na predstavljanju plana „Srbija 2027“ na početku godine, ako se sećate, predsednik Vučić je govorio da u toku ove godine mora doći do znatnog povećanja iznosa za roditeljski dodatak za novorođenu decu i da to zapravo jeste prioritet. Dakle, ono što je bila njegova ideja i ono što je on obećao građanima Srbije, mi u ovoj godini evo i realizujemo. Naravno, značajno su jako sredstva koja se izdvajaju za zdravstvo, za lečenje od retkih bolesti, naravno, za planiranje infrastrukturu, za vraćanje obaveznog vojnog roka, za plate u prosveti, ali važan je i iznos koji se odvaja za kapitalne investicije. Nažalost, predstavnici opozicije na sednici Odbora za ustavna pitanja i zakonodavstvo nisu podržali nijedan od ovih zakona. Nisu ništa od ovog navedenog podržali. Tačnije, nisu smatrali da su predloženi zakoni u skladu sa pozitivnim normama naše države, ali sam sigurna da će takva situacija biti i ovde i da ništa zapravo drugačije neće biti kada je glasanje u pitanju. Zašto je to tako? Pa, zato što ih, prosto, ne zanima ono od čega će građani Srbije živeti bolje, zato što ih, prosto, ne zanima ono od čega će naša država biti jača. Tako je bilo i dok su bili na vlasti, zanimalo ih je samo i isključivo ono od čega će oni živeti bolje i zanimalo ih je kako će 550 hiljada građana Srbije ostaviti na ulici, bez kore hleba. Danas ih nešto drugo zanima. Danas ih zanimaju politički poeni koji misle da pobede predsednika Vučića. Zanima ih svaka tragedija koju mogu zloupotrebiti kako bi stekli neki jeftin politički poen. Zanima ih kako da zabrane ono od čega je zapravo Srbija oduvek i živela, a to je rudarstvo, a imamo i onaj mučeni zakon koji su predložili, a u kojem ne znaju ni oni sami šta su napisali. Dakle, samo i isključivo politički poen kojima misle da pobeda predsednika Vučića i za njih je očigledno velika i bruka i sramota. Iza njega su rad i rezultati, a sve dok se narod bude pitao sigurana sam da ga neće pobediti. Hvala. 

ANA BRNABIĆ Hvala vam. Reč ima narodni poslanik Marijan Rističević. Izvolite. 

MARIJAN RISTIČEVIĆ: Dame i gospodo narodni poslanici, Odbor za poljoprivredu, šumarstvo i vodoprivredu je na svojoj sednici je podržao rebalans budžeta i preporučuje narodnim poslanicima da iz razloga poljoprivrede, šumarstva i vodoprivrede, razdeo 24, ovoj rebalans podrže. Dame i gospodo narodni poslanici, kada sam se vratio u ovu Skupštinu 2012. godine, sredstva za podsticaja su ukupno iznosila u poljoprivredi 19 milijardi. Danas je agrarni budžet razdeo 24, zajedno sa akcizom, negde oko 132 milijarde. To je više od 1,1 milijardu evra. Suvi podsticaji za poljoprivredu su negde oko 115 milijardi ili negde oko milijardu evra. To je bio san nas poljoprivrednika, da doguramo do budžeta od milijardu i samo da vam kažem da je to šest puta više nego što je bilo 2012. godine, kada je kurs evra takođe bio oko 117 dinara za jedan evro. Upotrebu ovih sredstava Ministarstvo poljoprivrede je dogovorilo sa udruženjima poljoprivrednika u pregovorima i razgovorima koji su obavljeni u toku ove, a bogami i prethodne godine. Odbor je pored podržavanja ovog agrarnog budžeta, s obzirom da se piše Strategija za 2025. do 2034. godine, imao nekoliko preporuka. Preporuka u skladu sa ekspozeom premijera je, a premijer je rekao da 70% naše poljoprivrede je sirovina za stranu prerađivačku industriju, da cilj strategije u sledećoj godini, prvi veliki cilj bude obnova prehrambenog suvereniteta Republike Srbije i prehrambene sigurnosti njenog stanovništva. S obzirom da do 2000. godine naša kola u poljoprivredi klize nizbrdo, potrebno je uložili napor i vratiti se na obnovu prehrambenog suvereniteta, odnosno da naša biljna proizvodnja bude uvezana sa našim imputima, što je više moguće, odnosno da bude uvezana sa našom prerađivačkom industrijom, našim stočarstvom, s obzirom da u ovom trenutku koristimo impute koji su strana semena, u većini slučajeva preprati za zaštitu bilja, strana mehanizacija, a biljna proizvodnja je uvezana sa stranim stočarstvom i stranom prerađivačkom industrijom i to treba okrenuti u korist naše prerađivačke industrije. Ta biljna proizvodnja koja se obavlja od prilike bez stočarstva raubuje poljoprivredno zemljište bez stajskih đubriva. Teško je obnoviti kvalitet poljoprivrednog zemljišta, a zbog toga što smo orijentisani na biljnu proizvodnju ugovori o slobodnoj trgovini ne daju odgovarajuće rezultate zato što na određeni način postajemo sve više uvoznici mesa i mleka i Odbor je smatrao da u Strategiji poljoprivrede u 2024. godini prvi cilj treba da bude ono što je u skladu sa ekspozeom predsednika Vlade, a to je obnova prehrambenog suvereniteta Republike Srbije i prehrambena sigurnost njenog stanovništva. Takođe, Odbor je preporučio da sledeće godine ovi podsticaji budu veći, da agrarni budžet bude uvećan, ali da se mnogo pažnje namerni ruralnom razvoju, s obzirom da sredstva u ruralnom razvoju u Evropi iznose 25%, a da kod nas to više nego upola manje, jer u ruralnom razvoju su sredstva za investicije, za nabavku novih grla kvalitetnih, za voćarstvo, za podizanje voćnjaka, za objekte. Takođe, Odbor preporučuje da se određeni iznos u sledećem nekom budžetu odredi za sezonske intervencije da bi u teškim uslovima, odnosno kada cene na tržištu budu daleko manje, pomoću sezonskih intervencija, recimo, u proizvodnji voća, proizvodnje mleka, da u situacijama kada to na mesec, dva dana pada, da se tim sredstvima interveniše i da se tako čuva dohodovna sigurnost poljoprivrednih gazdinstava. U svakom slučaju, Odbor preporučuje da se izdašni podsticaji izdvajaju za svaki hektar koji je prekriven uslovnim grlima, pokriven voćnjakom i povrćem i da tako naša proizvodnja raste, jer ona je moguće da dostigne umesto sadašnjih 1500 do 2000 evra. Na takav način može da raste od pet, šest i deset hiljada evra. Zato vas pozivam da s obzirom da je agrarni budžet više nego izdašan, da ovog puta, bez obzira na stranačke razlike, podržite budžet iz razloga što je on u agrarnom delu 24 daleko veći, šest puta veći nego što je bio 2012. godine. Hvala vam. 

ANA BRNABIĆ Hvala vam. Reč ima narodni poslanik Hadži Milorad Stošić. Izvolite. 

HADŽI MILORAD STOŠIĆ: Zahvaljujem. Poštovana predsedavajuća, uvaženi članovi Vlade sa saradnicima, dame i gospodo narodni poslanici, poštovani građani Srbije, imajući u vidu da ovaj Ppredlog zakona o izmenama i dopunama Zakona o finansijskoj podršci porodici sa decom nosi posebnu težinu. Čuli smo izlaganje ministarke, koje je bilo sveobuhvatno i detaljno. Ovaj zakon je na 3. sednici Odbora za rad, socijalna pitanja, društvenu uključenost i smanjenje siromaštva razmatran i Odbor je odlučio da predloži Narodnoj skupštini da prihvati Predlog zakona o izmenama i dopunama Zakona o finansijskoj podršci porodici sa decom, koji je podnela Vlada, u celini. Predlog zakona je bitan za svako dete, svakog roditelja, porodicu i naše društvo u celini. To je naš ulog za budućnost, naše nasleđe, podrška za našu decu. Republika Srbija je uvek težila da dodatno poboljša materijalni položaj porodica sa decom, da dodatno unapredi prava i dužnosti roditelja da podižu i vaspitavaju decu, kao i da naša deca imaju još bolje uslove života koji bi im omogućili pravilan razvoj, a sve u cilju da se podrži dobrobit porodice deteta i budućih generacija. Zato su pred nama zakonske odredbe koje predstavljaju deo ukupne društvene brige o deci i doprinose poboljšanju uslova za zadovoljavanje osnovnih potreba dece, daju poseban podsticaj za rađanje dece i pružaju podršku materijalno ugroženim porodicama, porodicama sa decom sa smetnjama u razvoju i decom sa invaliditetom, kao i deci bez roditelja staranja. Ovim naša država pokazuje spremnost i opredeljenost u oblasti populacione politike, ne zanemarujući pri tome i demografske potrebe. Predložena zakonska rešenja prvenstveno imaju za cilj da značajnim uvećanjem iznosa roditeljskog dodatka, posebno za prvo i drugo dete, poboljšaju se materijalni uslovi za porodice i smanji se time pritisak na porodicu u delu obezbeđivanja sredstava za rađanje i podizanje dece. Takođe, povećanjem iznosa roditeljskog dodatka i načina isplate za drugo, a posebno za treće i četvrto dete, država preuzima na sebe deo troškova rađanja, izdržavanja i školovanja dece u periodu i do 10 godina nakon rođenja deteta. Ide se u dobrom pravcu da se izjednači materijalni položaj preduzetnica i drugih radno angažovanih porodilja po osnovu fleksibilnosti oblika rada sa zaposlenim ženama kod poslodavaca. Naime, način utvrđivanja visine ostalih naknada po osnovu rođenja i nege deteta ne treba da se razlikuje od načina utvrđivanja visine naknade zarada za vreme porodiljskog odsustva i odsustva sa rada radi nege deteta u pogledu perioda u kome se posmatraju osnovice na koju su plaćeni doprinosi za obavezno socijalno osiguranje. Predložene zakonske izmene i dopune imaju za cilj povećanje stope ukupnog fertiliteta, odnosno plodnosti sa trenutnih 1,67% na 1,71% do 2030. godine, kroz implementaciju mera finansijske podrške porodicama, uključujući povećanja roditeljskog dodatka i paušala za opremu. Ovim merama se podstiče rađanje, smanjuje se ekonomski teret roditeljima i unapređuje demografska slika naše zemlje kroz dugoročne stimulacije nataliteta. Verujem da će donošenje ovog zakona biti od izuzetnog značaja, jer između ostalog, odražava čvrsto opredeljenje države da rađanje dece ne bi smelo da pogoršava ekonomski i društveni položaj porodice sa decom, već da država time preuzima na sebe deo troškova rađanja dece i njihovog izdržavanja i školovanja, sa posebnim osvrtom da se podstakne rađanje prvog i drugog deteta, jer obično se i kaže ako nema prvog, teško da će biti i drugog i trećeg. Pozivam narodne poslanike da u danu za glasanje podrže donošenje ovog zakona i pokažu da je danas podrška porodicama sa decom ponovo na mestu koje mu pripada, u vrhu prioriteta ove Vlade, Narodne skupštine i predsednika Republike. Zato upućujem apel svim kolegama narodnim poslanicima da u danu za glasanje glasamo za ovaj zakon. Zahvaljujem se na pažnji. 

ANA BRNABIĆ Hvala. Da li sada predsednici, odnosno predstavnici poslaničkih grupa žele reč? Reč ima narodni poslanik Aleksandar Jovanović. 

ALEKSANDAR JOVANOVIĆ: Dobar dan svima. Zdravo živo. Hoću da se obratim Milici Đurđević Stamenkovski, koja je jedna od predlagača ovog zakona. Slušajte me sad dobro, gospođo Đurđević Stamenkovski, citiram vas. datum je 18. mart 2023. godine, miting ispred Hrama Svetog Save. Evo šta ste vi izjavili pred hiljadama ljudi: „Ne damo Srbiju, ne damo vam Trepču za Rio Tinto, ni oltare za „Beograd na vodi“, ni Gračanicu za fabriku „Mercedesa“. Mi ne prodajemo Srbiju za lažna obećanja vaših gazda iz Brisala.“ Nije se tu zaustavila. Kaže - od obećanja neće odustati i od svoje borbe. „Hoću da kažem, predugo je ovaj narod lagan. Došli smo da vas pozovemo na žilavost, na junaštvo i na dugu borbu. Vi ste čuvari kosovskog zaveta. Ova straža će biti budna. Aleksandre Vučiću, 24 sata kada budeš bio u Briselu i Ohridu, kad budeš bio u Vašingtonu, ovde se srpski narod pita“. Govorila je gospođa Đurđević Stamenkovski. Vama se obraćam, gospođo Stamenkovski. Znate li šta ste vi? 

ANA BRNABIĆ Izvinite, narodni poslaniče, samo dve stvari da vam kažem. Po Poslovniku, narodni poslaniče, dakle, član 107. ne možete da se obraćate direktno nikome drugom osim meni. Što se tiče člana 106, molim vas da se vratite na dnevni red. Uvek vam u principu dajemo o čemu god želite da govorite, mi vam damo da govorite, ali hajde ovaj put zaista, važne su teme na dnevnom redu, držite se dnevnog reda i obraćajte se meni. Kršite Poslovnik, član 107. morala sam da vas upozorim. Izvolite. 

ALEKSANDAR JOVANOVIĆ: Gospođo Brnabić, ja znam da ste vi rob Poslovnika i zakona svih mogućih u ovoj zemlji, počev od Ustava. Vi to negujete kao jevanđelje svaki dan. Nemojte me prekidati, ja vas molim. Ja nisam došao ovde da vas slušam, nego da govorim. Sad ću da vam kažem nešto u vezi vašeg budžeta. Prethodno ću da se obratim gospodinu koji se juče nama svima obratio iz Njujorka, to je predsednik ove države, koji sebe predstavlja kao izvesnog Pantu. Čovek je rekao juče da će da dođe u ovu Skupštinu i da će da razbuca opoziciju kao Panta pitu. E, pa ja tom Panti sad poručujem da dođe ovde u Skupštinu, pa da uradi ono što najbolje zna, a to je razbucavanje svega kao pitu, počev od ove države koju je razbucao kao pitu, počev od Kosova i Metohije, koje je razbucao kao pitu, zajedno sa institucijama ove zemlje koje je razbucao kao pitu, nek dođe da nas razbuca kao pitu, jedva čekam da nastavi tako kao što je i počeo. Znači, on je sve što je rekao slagao. Na redu su Gornje Nedeljice, za koje je takođe namenjena sudbina te pite koju će da razbuca. Slobodno dođi, Panto, ovde, pa da se pogledamo u oči, da vidimo koga si ti to lagao 12 godina, počev od Srba na Kosovu, gospođo Đurđević Stamenkovski, koje ste ostavili na cedilu. Ja sam vas na prošlom Kolegijumu, gospođo Brnabić pitao zašto bežite od sednice na kojoj će se raspravljati o tome šta se trenutno dešava na Kosovu i Metohiji. Vi ste rekli – pa, čekamo opoziciju da skupi potpise. Pa, što vi čekate opoziciju? Što vi ne skupite sami potpise? Vi ste ovde suverena većina. Što bežite od onoga što se dešava na Kosovu i Metohiji. Dvanaest godina ste lagali ljude i sad ste ih ostavili na cedilu. To oni nisu zaslužili. To je vaša politika. To je sudbina i ljudi iz Gornjih Nedeljica, nestanak, kao što piše u projektu Jadar. Sad da se vratim na temu dnevnog reda, da me više ne bi prozivali. Jedna od glavnih stavki u ovom budžetu, pored rafala, što ukupno čini 52% ovog budžeta, jeste EKSPO. Da li je tu gospodin Siniša Mali? Da li ste tu, gospodine Mali, nešto vas ne vidim? Dobro, nema veze. 

ANA BRNABIĆ Ja vas molim da pročitate član 107. Molim vas, a radi dostojanstva ove Narodne skupštine. Ako ne možete da pročitate sami, ja sam vas uputila koji član. Bukvalno treba jednu rečenicu da pročitate. Primate platu za to. Molim vas da pročitate Poslovnik. 

ALEKSANDAR JOVANOVIĆ: Uključite mi mikrofon. Dajte mi reč.

ANA BRNABIĆ Izvolite.

ALEKSANDAR JOVANOVIĆ: Ovako, 52% ovog budžeta čine izdvajanja za čuvene francuske „Rafale“ i za nešto što vi nazivate EKSPO. Prvu informaciju koju smo dobili pre par meseci od predsednika države, a na pitanje koliko košta taj EKSPO, kaže, taj EKSPO košta 12 milijardi, onda ne prođe ni 24 sata ispade da EKSPO košta 17 milijardi. Hajte se vi lepo dogovorite koliko košta taj vaš EKSPO. Frljate se milijardama, ne znate šta ćete s parama dok narod nema šta da jede, a kome ovaj vaš Mona nudi dva jaja dnevno za obrok. Sram vas bilo. Još jedna stvar, kada smo kod EKSPO, evo tačnih podataka, nije Srbija prva koja organizuje EKSPO. U proteklim godinama EKSPO je organizovan u nekoliko zemalja. Evo koliko košta EKSPO u drugim zemljama. U Milanu EKSPO je koštao 13 milijardi evra, u Šangaju 4,2 milijarde evra, u Dubaiu 7 milijardi evra. Znači Dubai, Milano i Šangaj plaćaju na deseti milijardi evra taj EKSPO jeftinije nego mi, ali kada vi nešto naručujete, nabavljate, plaćate od naših para, to košta ne zna se koliko. Recite sada vi malo nama, kada pričamo o budžetima, koliki su naši budžeti lični. Ja ću početi od svog. Moj budžet od plate koju primam je smanjen za 80%, gospođo Brnabić, jer ste mi od plate oduzeli u dva navrata po 10% i zadnji put 50% od plate, tako da je moj lični budžet smanjen za 80%. Gospođo Brnabić, ja predlažem i vama narodni poslanici, pošto nisam jedini kažnjen ovde, kome ste oduzeli od plate, evo ja se prvi prijavljujem da slobodno kada god vam padne napamet oduzmite nam od plate, da mi napravimo jedan fond za ovu sirotu, siromašnu ženu sa Dedinja, prodavačicu litijuma. Trebaće joj da greje bazen, idu hladni dani, trebaće da se greje bazen, da se plaća struja za bazen u Jovankinoj vili, gospođo Brnabić, koja više nije državna, nego ste je platili i sada ste privatni vlasnik te vile. Ja vas pitam - odakle vam pare za tu vilu? Od kojih to para vi plaćate, kupujete vilu i koliko to košta? Isto pitam vas - koliko ste vi teški, koliki su vaši lični budžeti? Pričate ovde, prodajete nam dva jaja dnevno. Kako vas nije sramota. Nudite narodu dva jaja dnevno i parizer, a vi se baškarite po Dedinju, ne znate šta ćete s parama. I na kraju još jedna stvar. Da li znate, Siniša Mali je tu, ne moram direktno njemu da se obraćam, obraćam se svima vama i gledaocima i građani ove zemlje, ko je ovaj čovek na slici? Ovaj čovek se zove Valter Pejn. Znate ko je bio Valter Pejn? On je bio lični računovođa Al Kaponeu. Al Kapone nije otišao na robiju zbog teških krivičnih dela, nego zato što je imao računovođu. Poručujem ovom Panti koji hoće da nas rasturi ko pitu, da dobro povede računa ko mu vodi finansije, jer kako je krenuo završiće kao Al Kapone. Hvala. Još jedna stvar, da ne zaboravim, kopanja litijuma u Gornjim Nedeljicama nikada neće biti. 

ANA BRNABIĆ Kao i uvek impresivno. Čim naučite Poslovnik i naučite kako da se ponašate u Narodnoj skupštini Republike Srbije, da čuvate dostojanstvo Narodne skupštine Republike Srbije, ja ću prestati da vam izričem opomene. Dok se ponašate kao što se ponašate, ne čuvate dostojanstvo ovog doma, kršite Poslovnik Narodne skupštine, vi ćete morati u skladu sa Poslovnikom da plaćate novac za te opomene, tako da smo se dogovorili. Opet, sa druge strane, to ide u dobrotvorne svrhe, pa eto i neke vajde od vašeg bivstvovanja u ovoj Narodnoj skupštini. Izvolite, Milenko Jovanov. 

MILENKO JOVANOV: Ja ću se, poštovana predsednice Skupštine, uzdržati da komentarišem ovaj izliv mazohizma izrečene u rečenici – razbijaju nas kao pitu, razbucaj me kao pitu ili šta je već poručio, to valjda on zna šta time hoće i šta time želi da kaže. Prosto, nije moja šolja čaja, što bi rekli. Ne znam šta je pesnik time hteo da kaže, ali verovatno on zna. Što se tiče ostatka izlaganja, sve smo više-manje čuli već 200 puta do sada, ovo je 201 put i, evo, već dve godine jedno te isto slušamo. Iskreno rečeno, bilo bi iluzorno očekivati od ljudi koji nisu u stanju da sastave dnevni red od dve tačke imaju ozbiljniju analizu predloga rebalansa budžeta. Dakle, samo zbog građana, da znaju, trebalo je da predlože dnevni red sa dve tačke. Jedna je trebala da bude onaj zakon koji su predložili, a druga je trebala da bude neka komisija koju žele da formiraju. Osamdeset njih se potpisalo iza predloga i za 10 dna su shvatili da su pola dnevnog reda izgubili. Dakle, osamdeset ljudi je potpisalo predlog, to su sve lideri opozicije, nije to bilo ko, ovo je cvet, ovo je so soli opozicije, i niko nije primetio od tih 80 ljudi da im fali pola dnevnog reda i sad vi očekujete od nekoga ko nije u stanju da sastavi dnevni red od dve tačke da uradi analizu budžeta. Bilo bi previše, bilo bi nemoguće i što reče nedavno predsednica Skupštine na sastanku koji smo imali – nekada je ona priča da neko nije u stanju dve nacrtane krave da čuva bila anegdota, bila tako neka metafora, ali ovo sada je bukvalna situacija. Dakle, imamo bukvalnu situaciju da imamo ljude koji nisu u stanju da sastave dnevni red od dve tačke, jednu zaborave, 80 njih to potpiše i niko ne primeti grešku i tek za 10 dana se počešu po glavi i kažu – fali nam pola. Tu očekivati bilo kakvu ozbiljnu diskusiju je nemoguće. U svakom slučaju, videli ste i sami kako to izgleda. Što se litijuma tiče, čekamo šta će struka da kaže, a onda ćemo se o tome odrediti. Dok struka ne bude rekla, mi stav čekamo strpljivo da formiramo i da jasno kažemo građanima da li je moguće ili nije moguće, a svakako struka nije čovek koji je maločas govorio. Hvala. 

ANA BRNABIĆ Hvala vam. Poštovani poslaniče Jovanov, da vas ispravim, nije 80, 86 ih je potpisalo, tako da je značajno više. Reč ima ministar Milica Đurđević Stamenkovski. Izvolite. 

MILICA ĐURĐEVIĆ STAMENKOVSKI: Zahvaljujem. Kolege iz Ministarstva za brigu o porodicu i demografiju mi šalju poruke i sugerišu da ne odgovaram na izlaganja u kojima predmet kritike nije zakon koji danas branim, već isključivo fascinacija nekim mojim izlaganjima. Vidim da su moji govori bili vrlo inspirativni za vas, ali mi je jako žao što današnje izlaganje nije bilo dovoljno inspirativno, jer smatram da bi bilo daleko korisnije da smo prodiskutovali o ovim temama koje se tiču porodice, roditelja, očeva i majki. Ono što vas je svakako najviše uzbudilo, mnogo više od povećanja roditeljskog dodatka je smanjivanje vaše plate i više ste vremena posvetili vašoj plati, nego onome što će biti na opštu korist svim porodicama u Srbiji. Ja bih želela odmah na početku, pošto pretpostavljam da će i od strane nekih drugih narodnih poslanika kritike biti u pravcu ka meni lično i ja se zbog toga ne da trpe ideje koje danas branim, a kritike i napada i propagande nikada se nisam plašila. Nije prošlo dugo vremena od kada sam sedela u ovoj klupi preko puta, bila šef poslaničke grupe Srpske stranke Zavetnici, na svaki trenutak boravka u plenumu sam ponosna, svakoga u ovoj sali mogu da pogledam u oči, nikada nikoga nisam lično uvredila, razmenjivala sam udarce, bila žestoka u kritikama, još žešća nego što ste citirali u malopređašnjem vašem nastupu, sa predsednikom Republike uvek diskutovala o državi i o državnim i nacionalnim interesima. I kada smo se takmičili i kada smo polemisali, isključivo smo debatovali o tome ko više voli Srbiju, kome je više stalo do Srbije. Ja nikada nisam bila deo one opozicije koja napada srpske olimpijce zato što su došli da sa svojim narodom proslave uz "Veseli se srpski rode" na balkonu svoje uspehe. Ja nikada nisam tvrdila da oni nisu podobni zato što nemaju moje političke stavove i nikada nisam kritikovala uspehe naše zemlje, već sam im se radovala. I poslanička grupa koju sam predvodila je uvek podigla ruku da glasa za sve što je bilo dobro za našu zemlju i za našu državu. Uopšte ne želim da se distanciram od svog opozicionog staža, on mi je doneo kvalitet, zato što sam mogla sa obe strane da pogledam političku situaciju, zato što znam koliko mi je danas teže nego što mi je bilo tada kada sam prekoputa, zato što danas imam odgovornost, zato što mi je bilo mnogo lakše da kritikujem, čak i kada je ta kritika bila opravdana, uvek je lakše to činiti. Najlakše je kada nemate odgovornost da nešto kažete šta biste vi bolje. Danas kada se nalazim na čelu Ministarstva koje u svom nazivu nosi reč "briga", znam koliko je važno da brinem o svakoj porodici. Trudim se da i kroz današnju diskusiju ni jednog trenutka ne prekoračim svoje nadležnosti i dostojanstvo koje treba da ima svaki ministar i svaki član Vlade Republike Srbije, jer ne želim da vam kažem šta mislim o tome na koji način nastupate danas kao narodni poslanik koga je narod poslao u Skupštinu da govori o narodnim interesima, a niste jedno slovo potrošili da kažete šta nije dobro u ovom zakonu koji sam danas odbranila. A znate zašto niste? Zato što nemate šta da kažete, zato što ne postoji argumentacija, zato što jedino možete danas da učinite jeste kritika radi kritike. Ja čvrsto stojim iza svake svoje reči izrečene o Kosovu i Metohiji. Za mene i za Vladu Republike Srbije kosovski savet je istorijska i duhovna vertikala srpskog naroda. Za mene i za Vladu Republike Srbije i svakog savesnog čoveka u Srbiji Kosovo i Metohija su sastavni i neotuđivi deo Republike Srbije. Za mene i za Vladu Republike Srbije čiji sam ponosni član Kosovo je bilo i biće zauvek deo Republike Srbije i nikada Vlada srpskog jedinstva i konsolidacije i kontinuiteta neće priznati lažnu samoproklamovanu tvorevinu i to je danas poruka i predsednika Srbije u Njujorku i to je rezultat narodnog i nacionalnog jedinstva i to je poruka koju ću uvek slediti i koju sam uvek sledila. Da li su postojale razlike? Postojale su i postoje i one nisu sporne. One postoje i u porodici, a kamoli u političkim strukturama. Ali, ono oko čega smo svi danas saglasni, usudiću se da to kažem u ime svih prisutnih, nikada Srbija neće priznati nezavisnost lažne države Kosovo, nikada neće dozvoliti rastakanje suvereniteta naše zemlje. Za nas je srpski suverenitet nedeljiv i ne samo zato što to piše u Ustavu Republike Srbije, nego zato što je to tako, zato što je to istorijska činjenica, zato što je to rezultat naše nacionalno odgovorne politike i zato što je ova Vlada slobodna i samostalna i suverena da ponovi to na bilo kojoj tački sveta, i na istoku i na zapadu, da će očuvati svoju teritorijalnu celovitost. Vama predlažem da budete malo kreativniji i da pokušate barem da, ukoliko nemate neku kritiku na račun zakona koji sam danas obrazlagala, da barem pokušate da budete dovoljno pošteni i da kažete - da, ovaj zakon je dobar. Jer, gledajte, možete vi danas da ne glasate za ovo zbog političke ostrašćenosti, ali, verujte mi, istorija će to zapamtiti. Istorija će zapamtiti da niste bili spremni da pobedite svoje političke pobude i najniže strasti i da podržite nešto što je dobro za očeve i majke, a ovo je dobro za sve porodice. Jer, ponavljam, kada porodica dobija, niko ne gubi, ni vlast, ni opozicija, ni građani, ni društvo, ni budućnost, ni sadašnjost. Ako to niste prepoznali, bojim se da niste dorasli mestu na kome se nalazite. Hvala. 

ANA BRNABIĆ Hvala vam. Po Poslovniku reč ima Srđan Milivojević. Izvolite. 

SRĐAN MILIVOJEVIĆ: Član 104. Gospođo Brnabić, ne verujem da ste to uradili namerno, mislim da ste nehotično to uradili, malo pre, kada ste se obratili narodnom poslaniku Aleksandru Jovanoviću. Kazali ste da on "bivstvuje" u Narodnoj skupštini. Ne bih da otvaram ontološku raspravu o biću i bivstvujućem. Ja znam da vi to znate, kao i o fundamentalnim karakteristikama jednog bića, ali može da uđe u veoma negativnu konotaciju. Mi smo ipak ovde izabrani ne da bivstvujemo, nego smo birani da ovde zastupamo građane Srbije. Čisto da ne ulazimo u neke filozofske i filološke odrednice. Znam da to znate i da vam je to bio sigurno lapsus, da nije bilo namerno, ali čisto da imamo neku odrednicu prema tom ontološkom značenju bića i bivstvovanja. Zahvaljujem se. 

ANA BRNABIĆ Hvala vam. Potpuno se slažem sa vama. Svi smo izabrani zbog toga. Nažalost, ne radimo svi to. Da li želite da se izjasnimo? 

ALEKSANDAR JOVANOVIĆ: Replika.

ANA BRNABIĆ Gospodine Jovanoviću, niko vas nije pomenuo. 

ALEKSANDAR JOVANOVIĆć: Nije stvarno?

ANA BRNABIĆ Ministar je odgovarala na pitanja. Siniša Mali ima reč. Izvolite. 

SINIŠA MALI: Hvala puno. Poštovani narodni poslanici, poštovani građani Srbije, samo dve stvari na koje želim da vam ukažem, a na osnovu izlaganja koja ste malo pre imali priliku da čujete. Dakle, neće EKSPO u Srbiji koštati 17 milijardi evra. To je kad neko ne čita dokumenta, kad ne prati šta se dešava. Mi smo pred građane Srbije izašli sa programom "Srbija 2027", sa programom koji podrazumeva 323 projekta u celoj Srbiji - infrastruktura, auto-putevi, saobraćajnice, brze pruge, škole, bolnice, energetika, poljoprivreda, kultura. Sve to je "Srbija 2027". I da, imamo dovoljno novca. Deo tih projekata je naravno i u ovom rebalansu koji je danas pred vama. Dakle, hoćemo da nam Srbija potpuno drugačije izgleda 2027. godine. Dakle, da dočekamo tri miliona ljudi koji će posetiti našu zemlju, ali i da iskoristimo ovu istorijsku priliku da ulažemo što više u infrastrukturu, da otvaramo nove fabrike i da dođemo do tog cilja od 1.400 evra prosečne zarade, 650 evra penzije i 650 evra minimalna zarada. Dakle, da ne brkate, ljudi, pogledajte, pročitajte, saslušajte šta govorimo. To su ulaganja u "Srbija 2027". Što se samog EKSPO tiče, on neće izaći na više od milijardu, milijardu i 200 miliona evra, pri čemu kada govorim o tim ulaganjima tu podrazumevam recimo i izgradnju brze pruge od Zemun polja do EKSPA, odnosno nacionalnog stadiona. Nakon toga ta pruga ide i do Obrenovca. Dakle, sa te strane veliki broj ulaganja u kanalizacionu mrežu, vodovodnu mrežu, u trafostanice, energetski sistem celog tog dela Beograda kako bismo ga digli u smislu infrastrukture i kvaliteta infrastrukture i onda ono što se već dešava, otvorili dalje privatnim investitorima da grade i rade. Tako, dragi prijatelji, podižete i dajete šansu za podizanje dalje BDP kroz aktivaciju vaše građevinske industrije. Da vas podsetim, mi ćemo tamo izgraditi jedan tematski park, izgradićemo i 1.500 stanova i novi centar za vodene sportove. To će sve ne samo da direktno utiče na rast našeg BDP, nego utiče i na zapošljavanje građevinske industrije i na sve ove ciljeve koje smo definisali, a to je da i dalje budemo jedna od najbrže rastućih ekonomija u Evropi. Dakle, EKSPO je istorijski naša najveća šansa da se predstavimo u svetu 2027. godine i da iskoristimo ceo ovaj period koji je pred nama za dalje unapređenje i odnosa i kada je i privreda u pitanju i politika i sve ostalo što čini jednu uspešnu zemlju. Još jedna stvar na kraju, razmišljao sam da li da pomenem, čuli ste da je 52% izdvajanje iz budžeta, citiram, trošak za "Rafale" i za EKSPO. Samo par cifara za vas, uvaženi narodni poslanici, ukupna izdvajanja za "Rafale" su 48,6 milijardi dinara, ukupna izdvajanja za EKSPO u ovom rebalansu 20,4 milijarde. To je ukupno 69 milijardi dinara. Ukupni prihodi budžeta koji je pred vama su 2.173,3 milijardi dinara. Kada uzmete te dve cifre i stavite u proporciju dolazite da su ulaganja u "Rafale" i EKSPO 3,1%, a ne 52%. Ali, nije važno. Neko očigledno te brojke tek tako izbacuje kako bi bio interesantan za neki svoj Tiktok ili "Ril" na Instagramu. Ono što je veoma važno za građane Srbije – ulažemo nikada više u kapitalne investicije. U ovom rebalansu budžeta imate 111 milijardi dinara dodatnih upravo u ono što treba da podigne kvalitet života građana Srbije, a zadržavamo i održavamo makroekonomsku stabilnost, što je veoma važno. Hvala puno. 

ANA BRNABIĆ: Hvala vam. Reč ima predsednik Vlade, Miloš Vučević. Izvolite. 

MILOŠ VUČEVIĆ: Hvala, predsednice Narodne skupštine. Poštovani narodni poslanici, vrlo je teško dati ozbiljniji odgovor na našto što nije bilo sasvim jasno izneto. Vi se pokušali u nekoliko minuta da otvorite sve teme koje pre svega vidite kao medijski atraktivne teme, da budete oštri, zajedljivi i da navodno pokažete odsustvo bilo kakvog straha, kako vi to najčešće definišete, da nam saspete to što mislite da nam saspete u lice, ali bilo bi bolje da ste se skoncentrisali i preciznije, detaljnije izlagali sve ove teme o kojima ste pričali. prosto ste preleteli od litijuma, KiM, EKSPA, „Rafala“, plata i ne znam čega bez i jedne činjenice ili momenta koji bi trebalo da potkrepi ono što ste hteli da navedete. Što se tiče EKSPA, mislim da je potpredsednik Vlade, ministar finansija, precizno govorio. Morate da razlikujete šta je EKSPO kao manifestacija, a šta je ceo projekat „Razvoj Srbije 2027“ u okviru kojeg je i EKSPO i zato imate očigledno nerazumevanje šta podrazumeva ceo taj finansijski pakete rasta i razvoja Srbije i rasta BDP-a Srbije i svakako jednog rebrendiranja Srbije u međunarodnim okolnostima ili međunarodnoj zajednici, daleko bolje pozicioniranje Srbije i privlačenje novih investicija u Srbiju. Pod dva – nisam razumeo da li ste vi to protiv kupovine „Rafala“ ili jeste za kupovinu „Rafala“. Ja mislim da je to dobra akvizicija za Vojsku Srbije, Ministarstvo odbrane, a da je dobra i geopolitička odluka Srbije da vodeći računa o svim stvarima koje nam se dešavaju i koje nas okružuju idemo u pravcu kupovine ovih borbenih aviona o kojima smo pričali. Dotakli smo se KiM. To mi je posebno interesantno. Radujem se s vama da pričam o KiM samo pod jednim uslovom – da vi jednom, bar jednom kažete kakva je vaša politika o KiM a da ne kažete suprotna od naše, pošto suprotno od naše politike može da bude izdaja KiM, a može da bude poziv na rat. Samo jednom da nam kažete kako vi vidite KiM. Kako vi vidite KiM, da nam vi kažete šta bi vi uradili da pomognete Srbima na KiM. Kada budete izneli jednom vašu politiku o KiM tada ćemo moći da pričamo o toj temi, a ovako, da vi pretrčite o KiM… Da vas podsetim, dobacivali ste mi kad sam dobar deo ekspozea imao baš o pitanju KiM i vikali da je to dosadno. Da je to dosadno, da to preskočim. To može da se nađe u stenogramima, u zapisnicima, video prenosima te skupštine, odnosno video zapisima. Tad ste vikali da je to dosadno, sad vi nama spominjete malo Kosovo, malo litijum, malo „Rafali“, malo EKSPO. Da završim, oko vaše plate – i vi i vaše kolege iz poslaničkog kluba znate da ne živite vi od te plate, a živite od budžetskih prihoda iz Republike Srbije. Hvala vam lepo. 

ANA BRNABIĆ Hvala vam. Recite gospodine Jovanoviću, prijavili ste se ponovo? 

ALEKSANDAR JOVANOVIĆ: Lično mi se obraćao.

ANA BRNABIĆ Prijavili ste se zbog? Nije vas pomenuo. 

ALEKSANDAR JOVANOVIĆ: Nemojte da se pravite blesavi, direktno se obraćao meni.

ANA BRNABIĆ Nije vas pomenuo i ono što je predsednik Vlade pričao bi moglo da se odnosi na većinu narodnih poslanika opozicije, tako da bih po replici morala jednom po jednom sada da dajem reč. Poslovnik je po tome sasvim jasan i izričit. Još jednom vas molim, pročitajte Poslovnik. Nije dugačak, prilično je zanimljiv, pomoći će vam u radu. Reč ima narodni poslanik Života Starčević. Izvolite. 

ŽIVOTA STARČEVIĆ: Poštovana predsednice Narodne skupštine Republike Srbije, poštovani predsedniče Vlade Republike Srbije, uvaženi ministri u Vladi Republike Srbije, dame i gospodo narodni poslanici, poslanička grupa JS podržaće predloženi rebalans budžeta, kao i zakon o izmenama i dopunama Zakona o finansijskoj podršci porodici sa decom, kao i zakone o potvrđivanju sporazuma koji su na današnjem dnevnom redu. Kao što znate JS od svog osnivanja nije menjala svoj slogan koji glasi – domaćinski. Domaćinski znači voditi porodicu, grad, državu na način da ta zajednica ekonomski napreduje, da je zdrava, složna, na način gde vodi se računa o svakom pojedincu, ali i o zajednici u celini, na način da se jača ugled te zajednice u širim okvirima. Država Srbija, predsednik Aleksandar Vučić, ali i manji koalicioni partneri, Ivica Dačić, Dragan Marković Palma, i svi državno odgovorni i nacionalno osvešćeni političari zadnjih 20 godina vode Srbiju na domaćinski način. Znalo je i da se zategne kada je bilo potrebno da se zategne kaiš. Setite se perioda finansijske konsolidacije države, jer je država ostavljena sa praznom kasom. Znalo se da se zapne i pametno upravlja kriznim situacijama, setite se poplava 2014. godine i pandemije Kovida 19 2020. godine. Znalo se da se pomogne penzionerima, mladima, privatnim preduzetnicima kada to treba, bilo jednokratnim pomoćima, bilo sistemskim rešenjima i poboljšanjima. To građani Srbije su prepoznali. Postali su svesni sopstvenog značaja u ovom procesu domaćinskog vođenja države. Građani su time svojim odgovornim ponašanjem, redovnim plaćanjem poreza i drugih obaveza prema državi i ove godine povećali poreske prihode za 132,5 milijarde ili za 6,5%. Većim prihodima od planiranih za ovu godinu došlo se kroz rast naplate PDV i poreza na dobit, ali i kroz povećanu ličnu potrošnju građana, što je direktna posledica realnog povećanja životnog standarda. Sve u svemu povećanje prihoda, kao i povećanje rashoda koje je posledica činjenice da je dobro stanje u budžetu Republike Srbije stvorilo mogućnosti za dodatno finansiranje infrastrukturnih i kapitalnih projekata, dovelo je do potrebe da danas radimo rebalans budžeta za 2024. godinu. Kao što rekoh, poslanička grupa JS podržaće rebalans budžeta, jer budžet jeste na neki način slika i prilika makroekonomskog okvira Republike Srbije koja kontinuirano beleži ekonomski rast i to u jako teškim uslovima političke, pa samim tim i ekonomske nestabilnosti svuda u svetu. Na početku godine projektovani rast je bio od 3,5%, međutim, tekući trendovi dali su za pravo da su procene ekonomskog rasta 3,8% i to u godini kada je zbog veoma loših klimatskih, vremenskim uslova za poljoprivredu da smo došli do toga da nam je proizvodnja pala za 4%, ali zato nam građevinarstvo beleži rast od 9,1%. Koliko smo napredovali u poslednjih 12 godina govori i činjenica da je BDP po glavi stanovnika 2012. godine iznosio 4.676 evra, a da se danas na kraju godine očekuje 11.527 evra, što je značajan napredak. Inflacija se smestila u planirane okvire. Veoma su važne direktne strane investicije koje će ove godine premašiti za 16% prošlogodišnjih rekordnih 4,5 milijardi evra. Koliko je to važno možemo videti na primeru da recimo u Jagodini, odakle dolazim, 14 novih stranih investitora učinili su da nam skoro 50% puni u stvari porez od plata i direktne strane investicije jesu način da se podrži ovaj ekonomski rast. Minimalna zarada će biti povećana za 13,7% i kao što je ministar Mali rekao, biće izjednačena sa minimalnom potrošačkom korpom i iznosiće 457 evra. Prosečna neto zarada obračunata za jun iznosila je 95.804 dinara i u poređenju sa istim mesecom prethodne godine, to je realan nominalni rast za 12%, a realni od 7,9%. Imamo i izuzetne rezultate kada je u pitanju stopa nezaposlenosti koja je na 8,2%, odnosno na istorijskom minimumu. Poređenja radi, pre samo 12 godina, ta stopa nezaposlenosti iznosila je 25,9%. Udeo javnog duga BDP je 49,8% što je daleko ispod mastrihstkih 60%, ili ispod proseka zaduženosti u Evrozoni, koja iznosi negde oko 89%. Na računu imamo 718 milijardi dinara, u Trezoru Narodne banke 41,7 tona zlata, ili ti u vrednosti od 3,5 milijardi evra ili 12,3% ukupnih deviznih rezervi. Šta je u ovom rebalansu što mi iz JS ističemo? Ovim rebalansom se opredeljuje dodatnih 18 milijardi dinara više za poljoprivredu, čime će se ukupno sa 137 milijardi dinara izdvajanje za poljoprivredu biti otprilike 7,3% ukupnog budžeta. To je značajan iskorak u odnosu na neka ranija vremena. Jedinstvena Srbija podržava da se dalje ulažu napori u poboljšanje položaja poljoprivrednih proizvođača. Hrana je uvek bila strateški proizvod, a kako vreme ide ta važnost strateška je sve veća, i u tom smislu treba učiniti sve da se sačuva položaj, kako to predsednik JS Dragan Marković Palma, voli da kaže, gospodin poljoprivredni proizvođač. Pomoć u širenju sistema za navodnjavanje, jačanje odbrane od vremenskih nepogoda, zaštita od poplavnih talasa jesu takođe, važni infrastrukturni projekti, kao što su važne i subvencije, zanavljanje poljoprivredne mehanizacije, kao što je važno čuvati paritet cena, inputa i cena poljoprivrednih proizvoda. Poljoprivrednici su ove godine u najvećem delu Srbije pretrpeli veliku štetu, zbog veoma loših vremenskih prilika i treba nađi način da im se pomogne u saniranju štete. Ovaj rebalans budžeta jeste na neki način međukorak ka pravljenju budžeta za sledeću fiskalnu godinu i mene kao radnika u obrazovanju raduje činjenica da je dogovoreno povećanje plata nastavnom osoblju u srednjim, osnovnim školama i vaspitačima u predškolskim ustanovama koje će biti 12% za 50% veće povećanje od svih ostalih. Pošto su plate zaposlenih u predškolskim ustanovama na teret lokalnih samouprava, ukazujem na potrebu korigovanja transfernih sredstava lokalnim samoupravama u budžetu za sledeću godinu, kako bi lokalne samouprave mogle bez problema da sprovedu dogovor Vlade Republike Srbije i Ministarstva prosvete sa resornim sindikatima. Naravno, povećanje rashoda u odnosu na planirani budžet odnosi se najvećim delom i na putnu i železničku infrastrukturu i to je svakako za pohvalu. Ono što je takođe odgovorna ekonomska politika jeste i to što se dosta sredstava izdvaja za obezbeđivanje energetske stabilnosti. Naime, ide zima, potrebno je puno energenata, a u današnje vreme kada su mnogi ustaljeni kanali snabdevanja ugroženi, ili čak uništeni, kao primer Severnog toka, potrebno je obezbediti dovoljne rezerve energenata, ali ne samo to, potrebno je nastaviti sa naporima da se obezbedi što veća diversifikacija snabdevanja energentima. Energetska stabilnost danas znači ekonomsku, političku i svaku drugu stabilnost, a da bi Srbija nastavila ekonomski da se razvija stabilnost je neophodan preduslov. Porodica je stub svakog društva. Mladi su budućnost svakog društva, zato je veoma važno što je država imala hrabrosti da se uputi u borbu protiv loše demografske situacije, borbu protiv bele kuge, odnosno, borbu za potomstvo. U današnje vreme kada nam je nametnuto materijalno, pre duhovnog, materijalno pre ljubavi, borba za potomstvo ima i svoju materijalnu komponentu. U tom smislu Zakon o izmenama i dopunama Zakona o podršci porodici sa decom ima veliki značaj i doprinos u toj borbi za potomstvo. Naravno, da ovaj zakon ne može biti i nije jedini instrument u toj borbi, ali svakako da bez njega ne može. Država je povećala roditeljski dodatak i izdvojila dodatnih 10 milijardi dinara, što ukupno iznosi na godišnjem nivou negde oko 97 milijardi dinara, ako se ne varam, i to će biti značajan podsticaj za mlade roditelje da se lakše odluče za širenje porodice, a na taj način Republika Srbija bi postepeno rešila problem sa izuzetno lošim demografskim projekcijama. Da završim, poznata je izreka da novac ne može kupiti ljubav, ali poboljšava vašu pregovaračku poziciju. Tako i u životu, tako i u politici, tako je u međunarodnim odnosima. Zato je važno da Srbija ima stabilne finansije, jer samo tako može imati samostalnu, slobodarsku i srpsku politiku. Hvala. 

ANA BRNABIĆ Hvala vam, narodni poslaniče. Reč ima narodni poslanik, Jasmina Karanc. Izvolite. 

JASMINA KARANAC: Hvala, predsednice Narodne skupštine. Poštovani predsedniče Vlade Srbije, gospodo ministri, kolege narodni poslanici, sagledavajući makroekonomske pokazatelje u našoj zemlji jasno možemo uočiti da postoje dobri i opravdani razlozi za donošenje izmene budžeta za tekuću godinu. Prvi i osnovni razlog je taj što su prihodi i rashodi nadmašili planove za 2024. godinu i mi sada u državnoj kasi imamo uštede od 133 milijarde dinara, odnosno milijardu i 136 miliona evra poreskih i ostalih prihoda više nego što je to planirano kada je krojen inicijalni budžet za ovu godinu i to nam daje prostor za rebalans. Taj višak u državnoj kasi nije slučajan i nije došao sam od sebe već je rezultat bolje naplate prihoda, odnosno odgovorne fiskalne politike i dobro vođene ekonomije zemlje. Rezultat takve politike je da u ovom trenutku država može da izdvoji dodatni novac za plate, penzije, vojsku, infrastrukturu, poljoprivredu, zdravstvo, nauku, kulturu. Ovde moramo istaći činjenicu da je u prvih šest meseci zabeležen ekonomski rast od 4,3% što je glavni uslov za rasta standarda stanovništva, ali i pokazatelj da je ekonomija zemlje u uslovima globalne krize vođena u dobrom pravcu. Rast od 4,3% ekonomski stručnjaci ocenjuju kao veoma pristojan sa tendencijom uvećanja do kraja godine. Kada govorimo o rashodima i oni su za 193 milijarde povećani u odnosu na planirani osnovni budžet za 2024. godinu. Tu imamo novine kao što je ugovor o nabavci rafala kako bismo učvrstili i ojačali našu vojnu i odbrambenu poziciju, priprema infrastrukture za prihvat vojnika koji će od iduće godine služiti obavezni vojni rok, zatim najavljeno povećanje penzija od 1. decembra, a ne od 1. januara, ne predviđene loše agrometeorološke prilike koje su negativno uticale na poljoprivredu tako da su sve to dodatni rashodi koji nisu bili planirani još uvek važećim budžetom. Velika suša tokom leta koja je nanela ogromne štete i posledice biće jednim delom nadoknađene kroz povećanje sredstava za subvenciju poljoprivredi, što je predviđeno ovim rebalansom i to je jedan od značajnih neplaniranih rashoda u budžetu. Sve su ovo razlozi zbog kojih mi danas pred sobom imamo predlog za dovođenje državne kase u nešto izmenjeni rekla bih, realni i uravnoteženi okvir. Analizirajući Predlog rebalansa budžeta jasno možemo uočiti da je on razvojni, da je pozitivan i da je kredibilno planiran. Mi sada rebalansom raspoređujemo 133 milijarde dinara dodatnih uvećanih prihoda što nam govori da je inicijalni budžet za 2024. godinu vrlo pažljivo i odgovorno projektovan. Sredstva predviđena rebalansom budžeta ako pažljivo posmatrate predlog ovog zakona pravilno su i odgovorno raspoređena po prioritetima. Višak para u državnoj kasi biće usmeren na poboljšanje životnog standarda kroz povećanje plata i penzija, izgradnju i završetak železnica, auto-puteva, brzih saobraćajnica, za poljoprivredu, zdravstvo, prosvetu, Vojsku Srbije. Za nas u SDPS od posebnog značaja je odgovorno vođenje socijalne politike te stoga ohrabruje najava da će minimalna zarada biti povećana za 13,7% odnosno sa 404 ma 457 evra kao i odluka o povećanju penzija za 10,9% od 1. decembra zašta su predviđena sredstva i ovim rebalansom koji je u stvari kako je rekao ministar finansija uvod u budžet za iduću godinu kada nas očekuje najavljeno povećanje plata prosvetnim radnicima od 12% i u javnom sektoru za 8%. Višak novca u državnoj kasi omogućiće da prosečna plata u Srbiji koja iznosi 818 evra do kraja godina poraste na 920 evra. Najviše povećanje planirano za porodice sa decom za šta je kroz Zakon o finansijskoj podršci tim porodicama koji je takođe na dnevnom redu ove sednice predviđeno 25 milijardi dinara dodatnih sredstava. Ovim povećanjem biće omogućena isplata novca za decu rođena od 1. januara ove godine i to za prvo dete 500 hiljada dinara, za drugo 600 hiljada dinara, dok će za treće dete roditeljski dodatak iznositi dva miliona 280 hiljada dinara, a za četvrto tri miliona 180 hiljada dinara. Isplata kreće odmah nakon usvajanja rebalansa budžeta. Ovo su među najvećim, ako ne i najveći podsticaji nataliteta u regionu. Ako gledamo širu sliku, to nije jedina mera, jer država kroz smanjenje stope nezaposlenosti, kontinuirano povećanje plata, ulaganje u nauku, u tehnološki razvoj, u infrastrukturu, poboljšanje celokupnog privrednog ambijenta podstiče mlade da ostaju i stvaraju i proširuju porodice u Srbiji. Kada sam spomenula smanjenje stope nezaposlenosti, važno je istaći da 2.360.000 ljudi danas radi i plaća porez i na taj način puni budžet. Ovim rebalansom nisu zaobiđeni, kao što sam na početku rekla, ni poljoprivredni proizvođači koji su zbog dugog sušnog perioda zabeležili znatno smanjenje prinosa. Da bi im bar delimično bila nadoknađena šteta, predlogom rebalansa agrarni budžet uvećan je za 18 milijardi dinara. Najveći deo tih sredstava predviđen je za subvencije. Dobra vest za stočare i ratare je što će, kako je najavljeno u Ministarstvu poljoprivrede, subvencije za krave biti uvećane sa sadašnjih 40 na 55 hiljada dinara po grlu, podsticaj za kvalitetne priplodne junice 100 hiljada dinara, kao i 17 hiljada dinara za sertifikovano seme. Iako učešće u agrarnom budžetu iznosi iznosi 7,5% u ukupnom budžetu Republike Srbije, neki će reći da je to nedovoljno, i ja se slažem da treba uvek više, naročito ako se ima u vidu da poljoprivreda značajno doprinosi rastu BDP-a, što ove godine, nažalost, nije bio slučaj zbog loših agro-meteoroloških uslova, ali treba biti realan i reći da su podsticaji za poljoprivredu u poslednjih nekoliko godina značajno uvećani, da su subvencijama obuhvaćene gotovo sve kategorije - i grla stoke, i obradive površine, mehanizacija, podizanje zasada, sistemi za navodnjavanje, digitalizacija u poljoprivredi i da se, što je takođe važno, subvencije isplaćuju na vreme, što poljoprivrednicima daje jednu vrstu sigurnosti da mogu da planiraju sopstvenu proizvodnju. Za nas socijaldemokrate važna je sigurnost svakog pojedinca, svakog radnika, zaštita interesa zaposlenih i njihovih porodica i zato podržavamo svako povećanje plata i penzija, subvencije, davanje države kada god su ona zasnovana na zdravim i realnim osnovama. Odgovorno vođenje ekonomske politike i dobro stanje u budžetu omogućilo je da se kroz ovaj rebalans omoguće dodatna sredstva za finansiranje infrastrukturnih i kapitalnih projekata kao što je završetak pruge Novi Sad – Subotica, nastavak izgradnje auto-puteva, brzih saobraćajnica, za projekat izgradnje i modernizacije gradske železnice u Beogradu, gde spada i izgradnja železničke pruge od Zemun Polja do Nacionalnog stadiona. Zatim, nastavak izgradnje bolničkog kliničkog centara širom Srbije. Ovde treba napomenuti da je za zdravstveni sektor ovim rebalansom izdvojeno dodatnih 27 milijardi dinara za lečenje dece u inostranstvu, izgradnju bolnica, nabavku opreme. Sve je ovo značajno sa više aspekata, najpre zbog podizanja kvaliteta života građana, a potom i povećanja privrednog rasta, jer se rast BDP-a podstiče pre svega ulaganjem u infrastrukturu i kapitalne investicije. Analizirajući budžet koji je pred nama, jasno se može videti da pored sektora građevine, koji obuhvata nastavak započetih i realizaciju novih infrastrukturnih projekata, uslužni sektor takođe ima značajnu i dominantnu ulogu u ekonomskom rastu i on se posebno ogleda u sektorima trgovine, turizma i ugostiteljstva. Ja ovde koristim priliku da pohvalim Ministarstvo turizma koje je, zahvaljujući povećanom prilivu turista, u prvih šest meseci ove godine ostvarilo 17% više deviznog priliva u odnosu na isti period prošle godine, što je značajno doprinelo punjenju budžeta Republike Srbije. Sve u svemu, uprkos krizi koja i dalje potresa ceo svet zbog konflikta u Ukrajini, sukoba na Bliskom Istoku, Srbija ima stabilnu ekonomiju, udeo javnog duga od 49,8% u odnosu na BDP je dosta daleko ispod nivoa Mastrihta od 60% i ohrabruje izjava ministra finansija da je zemlja potpuno likvidna i da sve svoje obaveze ispunjava na vreme. Važna je i ocena Fiskalnog saveta, koji navodi da finansije u Srbije, uz određene rizike, ipak idu u dobrom pravcu. Od naše procene, poštovane kolege narodni poslanici, da li je višak prihoda dobro raspoređen, odnosno hoćemo li podržati ovaj predlog rebalansa, zavisi da li će penzioneri dobiti povišicu, hoće li biti povećana davanja u poljoprivredi, zdravstvu, prosveti, hoće li biti isplaćeni dodaci porodicama sa decom, nastavak izgradnje infrastrukture. Dug je spisak onih koji čekaju ishod našeg glasanja. Zato vas pozivam da podržimo rebalans, kao i ostale zakone koji su na dnevnom redu ovog skupštinskog zasedanja. Hvala. 

ANA BRNABIĆ Hvala vam. Reč ima narodni poslanik Akoš Ujhelji. Izvolite. 

AKOŠ UJHELJI: Hvala. Poštovana predsednice, poštovani ministri, dame i gospodo narodni poslanici, poslanička grupa SVM analizira Predlog zakona o izmenama i dopunama Zakona o budžetu za 2024. godinu, prateći napredak koji je ostvaren, posebno u oblastima koje su definisane koalicionim sporazumom između SVM i Srpske napredne stranke. Referentne godine su 2014. godina, kada je potpisan prvi koalicioni sporazum sa SNS i 2016. godina, kada su pojedine kapitalne investicije i razvojni projekti u Vojvodini, koji prevazilaze lokalni značaj uvršteni među prioritete Vlade Republike Srbije. Na primer, projekat mađarsko-srpske železnice, Narodno pozorište u Subotici, Ipsilon krak, pruga Subotica – Segedin. Rebalansom budžeta Republike Srbije za 2024. godinu predviđeni su ukupni budžetski prihodi u iznosi 2.173 milijarde dinara, što je za 132 milijarde dinara više u odnosu na iznos predviđen originalnim budžetom za 2024. godinu. Ukupni rashodi i izdaci iznosi 2.436 milijardi dinara i rebalansom su revidirani na više za 198 milijardi dinara u odnosu na rashode i izdatke planirane Zakonom o budžetu Republike Srbije za 2024. godinu. Vreme je pokazalo, a brojke potvrđuju da se iz godine u godinu kroz budžetske stavke kontinuirano izdvaja za regionalni razvoj, unapređenje infrastrukture i kapitalna ulaganja AP Vojvodine. Kao potvrda toga, rebalansom je još jedan projekat, nabavka opreme za Univerzitetsko-klinički centar Vojvodine, kao 18. na području AP Vojvodine, uvršten u kapitalne izdatke. Pre godinu dana budžetom za 2024. godinu je planiramo 17 kapitalnih projekata na području AP Vojvodine. Za našu poslaničku grupu je važno da su značajna dodatna sredstva u rebalansu budžeta u odnosu na inicijalni iznos planiran budžetom za 2024. godinu obezbeđena, između ostalog, i za brzu prugu prvog B reda Novi Sad – Ruma, projekat mađarsko-srpske železnice, izgradnju saobraćajnice Ruma – Šabac – Loznica, izgradnju mosta, obilaznice oko Novog Sada sa pristupnim saobraćajnicama, unapređenje infrastrukture za zaštitu životne sredine, unapređenje vodotokova i zaštitu od štetnog dejstva voda. Kada govorimo o investicijama u okviru programa, Skok u budućnost, EKSPO 2027, za nas je osnovno pitanje da li će izgrađena infrastruktura, stambeno-poslovni kompleksi, izložbeni saloni, biti korišćeni i na primer za desetak godina po završetku EKSPO-a. Ekonomske analize ukazuju da će benefit od EKSPO-a 2027 biti značajan od posla za građevinare, industriju građevinskog materijala, industriju nameštaja, tekstila, turistički ugostiteljski sektor i proizvodnju hrane, da se očekuju značajni direktni i indirektni ekonomski efekti ne samo za Beograd, već i za celu Srbiju. Moj kolega Jožef Tobijaš će detaljnije govoriti o poljoprivredi, jer za SVM je poljoprivreda važna u smislu kako je govorio veliki mađarski književnik Šandor Maroj. Zemlja je uvek bila temelj života i kulture naroda. Poljoprivreda nije samo način za proizvodnju hrane, već i veza između čoveka i prirode, temelj stabilnog društva. Savez vojvođanskih Mađara podržava dogovore poljoprivrednika sa Vladom. Verujemo da će se dogovoreno i ispuniti, jer su pomaci u agrarnoj politici vidljivi. Subvencija koja je u 2022. godini iznosila 9.000 dinara po hektaru, rebalansom budžeta za 2023. godinu je povećana na 18.000 dinara po hektaru. Pravo da budu korisnici subvencije po hektaru dobili su isključivo poljoprivrednici koji obrađuju zemlju, a u rebalansu za 2024. godinu subvencije za poljoprivredu predstavljaju 49,29% od ukupnog iznosa subvencija. U poslednjih deset godina poslanička grupa Savez vojvođanskih Mađara je bila uključena u rad nekoliko radnih grupa koje su radile na rešavanju problema dugovanja koju poljoprivrednici imaju na osnovu naplaćenih doprinosa za obavezno zdravstveno i penzijsko osiguranje. Uspeli smo da i deo dugova bude otpisan. U odgovoru od 19. septembra 2024. godine Vlada je poljoprivrednicima ponudila otplatu kamate na dug za nenaplaćene doprinose za penzijsko i invalidsko osiguranje na pet godina, s tim da bi kamata bila umanjena za 50%, jer tako predviđa važeći zakon. Svesni smo da je problem složen i da traje skoro četiri decenije. Nastavićemo da radimo dalje, jer da bi se došlo do rešenja da poljoprivrednici plaćaju doprinose za penzijsko i invalidsko osiguranje srazmerno prihodu, odnosno ekonomskoj snazi gazdinstva, potrebna je izmena Zakona o doprinosima za obavezno socijalno osiguranje, Zakona o penzijskom i invalidskom osiguranju, kao i Zakona o poreskom postupku i poreskoj administraciji. Moja koleginica je Elvira Kovač će govoriti o predlogu i izmenama Zakona o finansijskoj podršci porodici sa decom. Naša poslanička grupa podržava povećanje roditeljskog dodatka u iznosima koji Srbiju stavlja na prvo mesto u regionu. I posebno pozdravljamo činjenicu da će se isplata roditeljskog dodatka odnositi i na decu rođenu od 1. januara 2024. godine, ne samo decu koja će biti rođena posle stupanja na snagu izmena i dopuna zakona. Svakako, uz mere finansijske podrške, Savez vojvođanskih Mađara podržava i vrednosnu dimenziju koja znači definisanje porodičnih vrednosti, kao strateškog prioriteta čitavog društva i države. U tom smislu, podržavamo sve aktivnosti predsednika Republike Srbije i ministarke za brigu o porodici i demografiju, koji na tom planu sarađuju sa Mađarskom. Naime, početkom ove godine predsednici Srbije, Mađarske i Bugarske su potpisali Deklaraciju o okviru mreže predsednika prijatelja porodice, a u junu ove godine ministarka za brigu o porodici u Vladi Srbije je inicirala potpisivanje Memoranduma o saradnji sa Mađarskom u oblasti promocije porodičnih vrednosti. Podržavamo i najavu i ekspozea predsednika Vlade da će Srbija usvojiti nacionalnu strategiju za porodicu, po ugledu na Mađarsku i Italiju, a u kojoj bi se definisali strateški pravci politike dugoročnog očuvanja i jačanja porodice i porodičnih vrednosti. Za Savez vojvođanskih Mađara je važno da je veliki broj kapitalnih projekata u Vojvodini kao liste prioritetnih projekata koja je predviđena Okvirnim sporazumom o ekonomskoj i tehničkoj saradnji između Vlade Republike Srbije i Vlade Mađarske u oblasti infrastrukturnih projekata. Dakle, važno je ne samo za stanovnike Vojvodine, već i cele Srbije da se dogovoreno iz okvira sporazuma, kao i Ugovora između Vlade Republike Srbije i Vlade Mađarske o prijateljskim odnosima i saradnji u oblasti strateškog partnerstva ostvaruje. Rešava se veliki problem na koji smo godinama ukazivali, problem višesatnih čekanja na granici sa Mađarskom. Pre dve godine vlade Republike Srbije i Mađarske su 4. jula 2022. godine potpisale Sporazum o graničnoj kontroli u drumskom, železničkom i vodnom saobraćaju, sa ciljem ubrzanja graničnih kontrola, a 18. septembra 2024. godine Vlada Mađarske je donela Akt o povećanju broja graničnih policajaca na prelazu Reske za 78, a na prelazima Tompa i Hercegsanto za 125 graničnih policajaca više, kako bi se smanjilo vreme čekanja na graničnim prelazima. Takođe, prethodno je krajem avgusta kao rezultat zalaganja Savez vojvođanskih Mađara, a u cilju smanjenja opterećenja graničnih prelaza, produženo radno vreme prelaza Horgoš 2-Reske 2 od četiri do 23 sata. Rezultati naših višegodišnjih zalaganja su vidljivi i mi danas govorimo o završenim i projektima za koje se očekuje skori završetak. Nakon dve godine u funkciji predviđena je važna železnička pruga Subotica-Segedin. Veliki broj putnika koristi voz na ovoj relaciji, a pun voz je potvrda da je ovaj vid prevoza realna alternativa, brza i ugodna opcija putovanja između dve zemlje. Za sada se radi zajednički pregled putnika na stanici, a od 2025. godine se planira granični prelaz u Segedinu. Do kraja septembra se očekuje završetak radova na rekonstrukciji, dogradnji graničnog prelaza Horgoš kojim će se ovaj granični prelaz proširiti sa sadašnjih 16 na 24 trake. Granični prelaz Horgoš - Reske predstavlja deo evropskog Koridora 10 i jednu od ključnih tačaka tranzitnog saobraćaja kroz našu zemlju i preko njega godišnje prođe više od šest i po miliona putnika i više od milion vozila. U završnoj fazi je rekonstrukcija i adaptacija objekta Privrednog suda u Somboru, Postrojenje za prečišćavanje vode za piće u Kikindi je u fazi testiranja i pribavljanja sanitarne saglasnosti i upotrebne dozvole. Do kraja novembra planirano je puštanje u rad deonice Novi Sad-Subotica, Subotica-državna granica sa Mađarskom, kao železničke dvokolosečne brze pruge Koridora Beograd-Budimpešta. U poslednjih dva meseca obavljaju se tehnička i statistička testiranja novoizgrađene pruge, signalizacije i celokupne železničke infrastrukture, uključujući i geodetska i merenja opterećenja. Jedno od najvažnijih subotičkih saobraćajnih čvorišta, Majšanski most, kao dotrajao i nebezbedan, srušen je u sklopu radova na pruzi Novi Sad-Subotica i otvaranje novog mosta je pitanje dana. Moramo da ukažemo da je za građane Subotice važno da se uradi kružna raskrsnica kod Majšanskog mosta sa istočne strane, za koju je pripremljena projektno-tehnička dokumentacija, u cilju olakšanja svakodnevnog života. Izgradnja kružne raskrsnice je u tački koalicionog sporazuma sa SNS. Inače, o izgradnji kružne raskrsnice kod Majšanskog mosta se govori od 2012. godine. Rebalansom budžeta opredeljena su sredstva za izvođenje dela radova na izgradnji autoputa E75, deonica Kelebija petlja - Subotica jug, što je preduslov za izvođenje radova na razvoju "Ipsilon kraka" i pretvaranju istog u autoput od petlje Subotica jug do graničnog prelaza Kelebija. "Ipsilon krak" treba da doprinese razvoju industrijske zone Mali Bajmok u Subotici i rastereti Suboticu, jer je dnevno prolazilo i do 1000 kilometara. U cilju intenziviranja razvoja Palića, kao turističke destinacije, u rebalansu su opredeljena sredstva u iznosu od 10 miliona dinara. Nakon gotovo 18 godina dočekali smo da govorimo o završenim radovima na izgradnji, rekonstrukciji i adaptaciji zgrade Narodnog pozorišta u Subotici i zahvaljujući sredstvima budžeta Republike Srbije i sredstvima pokrajinske Vlade, završeni su radovi na 8.2 fazi izgradnje, adaptacije i rekonstrukcije zgrade Narodnog pozorišta. Imajući u vidu pobrojano, a urađeno je još više i planira se još više, poslanička grupa SVM će podržati Predlog rebalansa budžeta za 2024. godinu. Zahvaljujem na pažnji. 

MARINA RAGUŠ:: Hvala. Reč ima narodni poslanik Miloljub Albijanić. Izvolite. 

MILOLJUB ALBIJANIĆ: Uvažena potpredsednice Narodne skupštine, uvaženi predsedniče Vlade Republike Srbije, poštovani ministri, poštovani narodni poslanici, predsednik sam poslaničke grupe Zdrava Srbija - Ruska stranka - USS i prvi put se u tom svojstvu obraćam ovom domu. Inače, Zdrava Srbija je rodoljubiva politička partija sa konzervativnim duhom i jakim osećajem za očuvanje nacionalnih interesa. Ranije sam istakao i rekao tri važne stvari kao dosadašnje rezultate Vlade i vladajuće većine i to su makroekonomska stabilnost, ulaganja u infrastrukturu, dakle, puteve i pruge, mostove, tunele i kao treću stvar naveo sam spoljnu politiku. Počeću od ove treće, pošto je ona najosetljivija. Dakle, moć spoljne politike je promenljiva, nezavisno od nas. Danas je svet koncentrisan na dva velika rata koji se vode. Upravo ovu moć ili nemoć da se zaustave ti ratovi, koristi rukovodstvo tzv. Kosova, koristi i sprovodi pritisak, maltretiranje i terorisanje naših građana i moramo učiniti sve da zaštitimo Srbe i ukažemo na poštovanje Rezolucije 1244. Drugo pitanje je ulaganje u infrastrukturu, što je vidljivo golim okom. Naravno ko jednom putuje „Milošem Velikim“ ne vozi se magistralom. Putevi, pruge, mostovi, tuneli zaista su neophodni i korisni, ali ono na šta želim da ukažem je da se nađu mogućnosti da se što više angažuju domaći potencijali, jer vi kad uzmete kredit od jedne države, pa još firma iz te države izvodi radove na tom putu, onda dolazimo u situaciju da i oni povuku ogromnu količinu novca za izvođenje tih radova i druge materijale koje dobavljaju, a nama ostaje i da im platimo i da vratimo kredit. Zalažem se u samoj infrastrukturu za posebno i snažnije ulaganje za obrazovnu infrastrukturu. Zašto to kažem? Danas smo svedoci da je pri upisu gužva na nekoliko fakulteta: na matematici na smeru informatika, na FON-u takođe na smeru informatika, na ETF-u na smeru koji se odnosi na informatiku. Dakle, ono što je danas najaktuelnije, bavljenje softverskim poslovima i ono što je u rastu u Srbiji zahteva ulaganje i u infrastrukturu. Zato ja predlažem da se izgradi matematički fakultet Univerziteta u Beogradu. Ko ne zna šta kažem neka slobodno poseti Matematički fakultet i vidi u kakvim uslovima stasaju oni koji su najbolji softveraši na ovoj zemlji. Znači, prosto je, najbolje bi bilo, jer ETF ima svoj prostor, FON je izgradio zgradu, Matematičkom fakultetu nedostaje prostor i uslovi za rad. Drugo, molim ministra građevna, koji je prisutan, da se u selu Bogdanica… Pre nekoliko godinina je nadošla Kamenica i u selu Bogdanica je odnela dva mosta. Tadašnji ministar građevine je posetio selo Bogdanica. Jedan most je renoviran, ali drugi most nije renoviran i nažalost đaci koji su iz Bogdanice, iz Mršelja, iz Tometinog polja, iz drugih krajeva ne mogu da idu u školu autobusom, jer autobus nekoliko godina ne dolazi u Bogdanicu. Prosto je molba da se završi drugi most, jer je jedan Vlada Republike Srbije izgradila, ali jedan još nije. Ono što je treća, odnosno prva i najvažnija stvar za ovaj Predlog rebalansa je makroekonomska stabilnost i ja se slažem da je rast jako dobra stvar, posebno rast BDP i da i plate i penzije rastu, ali kad posmatramo našu zemlju naša osnovica je previše mala, previše je mala i onda pojedinci ne osećaju u pravoj meri taj rast koji se ovde meri u procentima. Znate i sami za onu prostu narodnu priču, kad je u pitanju sarma, jedni jedu kupus, drugi meso, a u proseku jedemo sarmu. Ja ću vam to ispričati na jednom prostom primeru. Ako je u pitanju pet ljudi koji imaju sledeća primanja: 50 hiljada, 50 hiljada, 50 hiljada, 50 hiljada, dakle četvoro po 50 hiljada i peti prima 300 hiljada, dakle, oni ukupno primaju 500 hiljada. Kada u proseku izračunate, bogami, oni primaju po sto hiljada. Ja bih rekao da je u redu aritmetička sredina, postoji izvestan prosek, ali medijana kaže da oni primaju 50 hiljada, najveći broj ljudi i taj osećaj o primanju je kvalitet života koji je doživljaj svakog čoveka. Svaka dva različita čoveka sa istim primanjem imaju različit doživljaj o svom statusu itd. Zato ja pozdravljam povećanje od 12% za prosvetne radnike. Nastavnicima se povećava plata, ali to povećanje iskazujem kao nužno. Dakle, potrebno je jedno strateško opredeljenje za ulaganje u obrazovanje u Srbiji, jer ova nužna odluka nešto će im omogućiti bolje funkcionisanje, ali oni trajno imaju lošiji položaj, položaj lošiji imaju u društvu. Mi se strateški kao država moramo opredeliti za trajno ulaganje u obrazovanje, jer duži niz godina, ako pogledate koliki procenat od BDP-a naše zemlje se ulaže u obrazovanje, on je u blagom padu. Sad smo negde na 3,2 % ili tako nešto. Moramo više i bolje. Naravno, nema boljeg ulaganja od onog u zdravlje i obrazovanje. Zdrav i obrazovan čovek po prirodi svojih sposobnosti i moći koji više zarađuje, ima bolji posao, ima ispunjeniji život, oseća se bolje itd. Ulaganje u poljoprivredu je očekivano. Zdrava Srbija se zalaže za pravične subvencije, posebno imajući u vidu manja poljoprivredna domaćinstva kojih u unutrašnjosti Srbije ima najviše. Sa druge strane se zalažemo za usmeravanje sredstava za priređivačku poljoprivrednu industriju radi stvaranja dodatne vrednosti. Mi kada prodajemo naše poljoprivredne proizvode daleko su jeftiniji nego kada se prerade i kada bi ih kao takve plasirali na tržište. I u tome ima intencija i u ovom rebalansu budžeta, što je jako dobro da se to poboljša. U unutrašnjosti Srbije razvoj zahteva malo veću agilnost, jer sela se prazne, to je realna činjenica, mala su poljoprivredna domaćinstva i njima sve znači. Znate ono, pošto imamo turističke destinacije širom Srbije, kao što su Zlatibor i Vrnjačka banja i mnoge druge, jel, potrebno je da radimo na onom sistemu koji sam viđao po Austriji i drugim zapadnim zemljama – od njive do stola. I kaže se – ove proizvode koje jutros doručkujete spremili su poljoprivrednici baš iz ovog kraja. Veoma je važno i dobro što su dodatna sredstva opredeljena u socijalnu politiku i to se posebno tiče nataliteta, jer bez toga nema nam budućnosti. Znači, broj građana u Srbiji se stalno smanjuje. Želim da istaknem da će Zdrava Srbija, Ruska stranka i Ujedinjena seljačka stranka podržati Predlog zakona o izmenama i dopunama Zakona o budžeta sa pratećim zakonima. Zahvaljujem se, a preostalo vreme ću koristiti na kraju izlaganja. Hvala. 

ANA BRNABIĆ Hvala vam. Reč ima ministar Milan Krkobabić. Izvolite. 

MILAN KRKOBABIĆ: Zahvaljujem gospođo predsednice. Poštovani narodni poslanici, poštovani građani Srbije, parametri koji su izneti danas ovde su izuzetno bitni, ali, ako mi dozvolite, zaslužuju i nekakva pojašnjenja. Stopa javnog duga - znamo kolika je, znamo stopu rasta, čuli smo i da je stopa nezaposlenosti u padu. Sve je to u redu i to su sve makroekonomski pokazatelji, oni su tu. Ono što mene ovde posebno zanima, mislim da jedan veliki broj građana Srbije takođe to interesuje, mislim pre svega na populaciju penzionera, na njih milion i 600 i nešto više hiljada, koji ovo sada slušaju, jeste da je stopa nezaposlenosti u padu što znači da broj novozaposlenih ljudi raste. Samim tim i uplate u Fond penzijsko invalidskog osiguranja rastu, rastu doprinosi, znači, u masi. Ovde bih podsetio na jednu stvar da trenutno prema podacima država podržava Fond penzijsko invalidskog osiguranja sa nekih 22% i sada to opet ne znači mnogo ako se ne vratimo u prošlost. Ima ljudi koji dugo pamte i dobro pamte - 1994. godine kada smo izvršili denominaciju sa Avramovićem, Penzioni fond je bio prazan. Jednostavno ukupna sredstva u Fondu penzijskog invalidskog osiguranja bila su nula. Tada je država da bi se isplaćivale penzije učestvovala sa 100%. Ako pravimo neku genezu, idemo malo dalje, stignemo do neke prelomne tačke koja se ovde veoma često koristi, ja je ne koristim da bih bacao crno svetlo na jednu stranu ili pokretao pozitivno na drugu stranu, 2012. godine ono što je država ulagala u Fond PIO iznosilo je negde i do 48%. Znači idemo ka evidentnom smanjenju i povećanju broja zaposlenih, što samo po sebi je od bitnog suštinskog značaja. Zašto ovo govorim? Imam na umu da je Fond PIO u sistemu organizacija doprinosnog karaktera i da država vremenom sa povećanjem broja zaposlenih lagano se povlači iz Fonda PIO i da tamo i upravljanje i odlučivanje i visinu penzija treba da određuju oni, shodno zakonu, koji i ulažu, a to su pre svega zaposleni i poslodavci. Država tu treba da ostane kao kontrolni mehanizam i kao neko ko je garant tog velikog sistema penzijsko invalidskog osiguranja, jer milion i 600.000 ljudi traži ozbiljnog garanta. Istovremeno na taj način bi izbegli bilo kakvu vrstu arbitrarnosti kada je sistem penzijsko invalidskog osiguranja u pitanju. Znali bi smo kad, koliko i kome ide. Druga tema koju bih ukratko dotakao jeste, a tiče se ulaganja u poljoprivredu, za koju smatram da je to izuzetno bitno. Procenat od sedam koma nešto je impresivan, kažu da je san bio nekih 5%, ali bitnije od toga jeste da osmislimo da ta ulaganja budu najbolje moguće iskorišćenja. Jedno pitanje koje je ovde pomenuto je pitanje poljoprivrednih penzionera u Srbiji. Vi ste upoznati sa tom problematikom, ali običan živi čovek koji danas radi na imanju koje ne prelazi 6,4 hektara u proseku, dole na jugu 2,4, u Vojvodini je nešto blizu 13 hektara, to je njemu otvoreno pitanje. To je njemu kamen oko vrata. Zašto? Propustili smo neke stvari i utvrdili smo da taj naš domaćin mesečno plaća, pazite ovaj paradoks, opet ne krivim nikoga, nego iznosim činjenice, podjednako onaj koji ima 0,5 hektara i onaj koji poseduje recimo 1.000 hektara. Izuzetno je nužno da u narednom periodu pristupimo ozbiljnom tom problemu. Predsednik Vlade je u nekoliko navrata govorio o tome i izrazio spremnost da se ceo sistem penzijsko invalidskog osiguranja poljoprivrednika stavi na zdrave održive noge, kako bi oni imali realan stimulans da uplaćuju, nikako da ne prestanu sa tom vrstom uplata. To je moja impresija sa ovim rebalansom koji u celini, ja bih na neki način podelio impresije i opozicionih poslanika, nema razloga da ne bude prihvaćen, pogotovo davanja koja su namenjena porodicama. Tu bih isto dodao jednu praktičnu stvar. Čuli smo dva miliona, tri miliona. To su izuzetno velike svote novca. Ja bih ovde samo napravio jedno malo pojašnjenje, a već je to rečeno, ali nije na odmet da ponovimo. To će u jednom određenom vremenskom periodu od nekih 10 godina biti mesečna prenadležnost tih porodica. Znači, da ne pomisli neko da neko sada dobija dva miliona ili tri miliona. Naprosto, to je permanentna konstanta briga za podmladak. Znači, podrška podizanju i rađanju dece da jednostavno uslove u kojima oni rastu poboljšamo iz dana u dana. Stoga, u celini mislim da koncept kakav je predviđen, Predlog rebalansa ovog budžeta, ponavljam, u celini, ne oduzimam nikome pravo da dubinski analizira sve to predstavlja jedan iskorak ove Vlade zasnovan na realnim izvorima i na dobroj nameri da se ovoga puta pomognu oni kojima je pomoć najneophodnija. Zahvaljujem na pažnji. 

ANA BRNABIĆ Hvala vam. Da li još neko od predstavnika ili poslaničkih grupa želi reč? Izvolite. Reč ima Branko Pavlović. 

BRANKO PAVLOVIĆ: Zahvaljujem. Poštovane dame i gospodo, poslanička grupa Mi glas iz naroda neće podržati rebalans budžeta, a podržaće zakon koji menja i dopunjuje podršku porodicama sa decom i počećemo od tog zakona. To je dobar zakon i dobro obrazložen. Jedino što je ostalo nedorečeno to je neprepoznavanje potrebnih sredstava u ovoj godini u rebalansu budžeta, na šta je ukazao i Fiskalni savet. Dakle, prosto rečeno, od 1. novembra, kako je predloženo, bi trebao da stupi na snagu, a u rebalansu budžeta se ta sredstva ne vide. Ali, dobro, moguće je da će se ljudi prijavljivati pa će se to rešavati negde od 1. januara 2025. godine. Dakle, taj zakon podržavamo. On je takođe uvažio i neke izmene koje postoje kod samog Katastra, gde se više te potvrde o katastarskom prihodu ne vode pa se ne mogu ni izdavati potvrde. Uvažio je i odluku Ustavnog suda oko usaglašavanja osnovice. To je sve dobro što je urađeno i u kom pravcu to ide. Rebalans budžeta i tu ćemo sada imati dve grupe pitanja. Jedno su te makroekonomske osnove na kojima on počiva. To je naravno vrlo komplikovana tema i zaslužuje višekratnu dugačku raspravu. Ali, počećemo odmah od sredine, od najvažnije stvari, to su izdvojene investicije 111 milijardi dinara za kapitalne investicije. To je u najvećem delu primer neodgovornog investiranja. Dakle, 48 zarez nešto milijardi dinara ide kao prva tranša za kupovinu aviona „Rafal „ i tridesetak milijardi ide za nacionalni stadion. Dakle, najveći deo povećanja za kapitalne investicije je bacanje para kroz prozor. „Rafali“ koji se kupuju nikada neće moći da imaju borbeno dejstvo protiv snaga NATO pakta jer nam niko neće isporučiti avion iz NATO pakta koji neće imati u sebi ugrađenu blokadu takvog korišćenja, da ne govorim o ovim sadašnjim situacijama gde vidimo šta se stavlja u pejdžere, pa to eksplodira, a zamislite šta se može staviti u „Rafale“ i da ne govorimo o istorijskom iskustvu drugih zemalja koje nisu dobile rezervne delove za svoje avijacije kada im je bilo potrebno da se suprotstave NATO paktu. Mi nemamo drugog neprijatelja i nemamo drugoga ko nas ugrožava i radi aktivno na ugrožavanja našeg suvereniteta i teritorijalnog integriteta, osim snaga NATO pakta. Prema tome, 48 milijardi dinara samo u ovoj tranši, nešto više od toga. Ničemu ne služe. Ti moderni savremeni avioni služe da bi neprijatelj bio odvraćen, da bi Srbija bila toliko jaka i sposobna da nanese kontra udar agresoru da on odustaje od ideje u svojim proračunima isplativosti napada na Srbiju. Pošto oni pouzdano znaju da „Rafali“ nikada ne mogu da polete protiv snaga NATO pakta. Zato i hvale takav naš potez. Amerika vrlo pozdravlja našu investiciju ni u šta. To ne samo da je investicija ni u šta, nego direktno kupujemo od države koja je priznala nezavisnost tzv. Kosova, a u prilici smo i trebalo je da poboljšamo našu avijaciju, da kupimo avione duplo jeftinije, bilo ruski, bilo kineski, bolje ruski, pa to nismo uradili. Dakle, jedna je stvar kada građani slušaju, nabavljaju se „Rafali“, oni imaju takva i takva svojstva, to je odličan avion sam po sebi, skup, ali odličan. Druga je stvar kada se sada suoči sa time da je 48 milijardi dinara utrošeno za nešto što ne služi apsolutno nikakvom poboljšanju odbrane i bezbednosti Srbije. Šta više školovaćemo naše pilote da lete na avionima koji ne mogu da polete u slučaju potrebe protiv neprijatelja, a onda ne možete da ih prebacite na drugu vrstu aviona jer je preobuka veoma dugačka i komplikovana. Traje najmanje godinu i po do dve godine dana. Drugi primer je nacionalni stadion. Nacionalni stadion kao izbor nekakvog prioriteta je potpuno promašena stvar. Tačno je, u trenutku kada investirate, kada kupujete to vam stvarno podiže BDP, ali sutra to ne koristi Srbiji nizašta, ne donosi nikakav prihod, odnosno moraće da bude dotiran da bi uopšte mogao da funkcioniše, a sve se to radi iz kredita koji će morati da se otplaćuju. Dakle, lavovski deo opredeljivanja sredstava za kapitalne investicije u rebalansu budžeta je bukvalno bacanje para kroz prozor, a u slučaju kupovine „Rafala“ još i gore od toga, kako sam objasnio. Kada gledamo makroekonomski pokazatelj gde će naša ukupna kapitalna izdvajanja ove godine biti skoro 8% u odnosu na BDP, 7,9 skoro 8%. Taj pokazatelj sam po sebi je dobar, veličina je odlična i veličina je čak skoro duplo veća, malo manje nego duplo veća nego što je to u uporedivi državama, ali je efikasnost tih ulaganja izuzetno mala. Mi smo stigli, kao što je predsednik Odbora za poljoprivredu, već rekao do iznosa od milijardu evra za poljoprivredu i vidimo da su rezultati nezadovoljavajući. Nastranu što se i tu uključuje inflatorni element, ali zaista se realno povećalo izdvajanje iz budžeta za poljoprivredu. Da li su nam izdvajanja dobra? Nisu. Mi predviđamo određene mere poboljšavanja plata za prosvetne radnike. Ali kakvo nam je stanje u prosveti? Mi predviđamo ovde sada, između ostalog za zdravstvo, za naročito povećano angažovanje zdravstvenih radnika. Potreba da imaš naročito povećano angažovanje zdravstvenih radnika je dokaz da ti sistem nije dobro utemeljen, čim mora neko nešto vanredno da radi. To znači da sistem sam od sebe ne radi kako treba. Svaki građanin zna da iako je zdravstveno osiguran, još 50% toga mora da plati iz svog džepa za zdravstvenu zaštitu. Srbija je u tom odnosu ukupnih potreba građana i plaćanja za zdravstvene usluge između onoga što je kroz osiguranje i onoga što je iz privatnog iz svojih dodatnih sredstava i plaćanja među najgorim odnosima u Evropi. Sve ono što se izdvaja, a izdvaja se značajno zahteva još enormno izdvajanje građana iz svog džepa, da bi stvarno imali zdravstvenu zaštitu. U tom investicionom delu vezano za zdravstvo, takođe imamo ogromno količinu ugrađenih neracionalnosti i gromno arčenje para, nepotrebno, potpuno nepotrebno. Vi imate, recimo to nije vezano za rebalans budžeta, ali primer koji se često spominje, novi klinički urgentni centar u Beogradu na kome je napisano „živela Srbija“, koji je za opremu platu najmanje 60 miliona evra više nego što je trebalo da plati. Onda se pretplati i gore se napiše „živela Srbije“. uzgred rečeno, taj urgentni centar nema heliodrom. Ako se već pravi nova zgrada za urgenti centar, onda bi bilo dosta dobro u projektu imati heliodrom za brze intervencije koji je izostao, ali ova stvar je još gora. Sada nešto oko ovih makroekonomskih pokazatelja. Samo nekih, jer je zaista tema preobimna. Stalno isticanje o povećanju plata i penzija, minimalne zarade u evrima je suštinski obmana građana. Zašto? Zato što to povećanje sa fiksnim kursom od 117 dinara za evro, nije fiksni, ali suštinski fiksni, u sebi uključuje inflaciju pa kada se plate koriguju za nivo inflacije, onda ispada u evrima da je čovek dobio, onaj ko dobija platu, zaradu, dobio mnogo više, ali je njegova kupovna moć ista. Realno, kada treba da ode u prodavnicu, kada govorimo o onima koji primaju medijalnu zaradu, dakle 50% naših sugrađana, to je na nivou u evrima, kada iskazujemo 634 evra, oni su zbog strukture svoje potrošnje siromašniji realno danas, nego pre pet godina, zato što kada imate relativno mala primanja, onda lavovski deo svojih primanja trošite za nužne potrebe, pre svega za hranu, za komunalije, za struju itd. Ti proizvodi i te usluge su porasle značajno više nego što je inflacija i kada se koriguju primanja za nivo inflacije ili nešto malo preko inflacije, to je u strukturi onoga što polovina naših sugrađana troši. U stvari, manja je njihova kupovna moć iako u evrima to izgleda sve bolje i bolje. Dakle, kada bismo hteli da stvari odguramo do kraja, država bi mogla da isforsira inflaciju od 100% sa zadržavanjem kursa od 117 u jednoj godini i mi bismo već dogodine imali 1.600 evra prosečnu platu. Ne bismo morali da čekamo da stignemo do 1.400. Da bi građani mogli to da prate, otprilike realno kada se uzme povećanje, to je otprilike između 25 i 30% onoga što se prikazuje u evrima, za deset godina. Prema tome, ti rezultati su vrlo skromni. Prosečni rezultati rasta BDP za privredu koja startuje od niske osnove kao što je Srbija su veoma skromni. Tačno je kada se porede u poslednjih pet godina, to su tačni podaci koje je izneo ministar finansija, to u poređenju sa drugima u Evropi izgleda dobro, ali čitav evropski kontinent privredno koji uglavnom svi slušaju MMF je najgori na svetu po rastu privrede u poslednjih pet godina. Tačno, mi smo u jednom okruženju koje je nepovoljno, ali porediti se sa onima koji su po stopama najgori, ne znači ništa, a kada bismo se poredili sa zemljama koje su startovale kao i mi, onda bismo videli da su oni vodili potpuno drugačiju makroekonomsku politiku i da im je ta druga ekonomska politika omogućila dvedesetogodišnji rast od 7% svake godine i više. Rast koji se predviđa, 3,7 - 3,8, to je za privredu kao što je naša anemičan rast, uz vrlo visok stepen kreditnih obaveza koje imamo, sa sve većim izdvajanjima za kamate koje imamo, koje se u ovom trenutku ne vide i ne predstavljaju opasnost po likvidnost budžeta, zato što je veliki deo tih obaveza koje dospevaju odložen, ali će doći na naplatu. Kada imate investicije, kapitalne investicije koje vam neće dovesti do boljitka privrede u narednim godinama, ne kažem da su sve investicije takve, ima ovde i dobrih investicija, ali jedan značajan deo, pogotovo u rebalansu, ide na potpuno pogrešne stvari, a sutra ćete morati da vraćate i glavnicu koja je trenutno odložena, čije je vraćanje odloženo ugovorima, onda ćete ući u makazice koje će dovesti do vrlo teškog položaja ukupnu privrednu situaciju Srbije. Šta u toj makroekonomskoj politici sa fiksnim kursom nije dobro? Pa, ne može poljoprivreda da bude konkurentna. I da bolje upotrebljavamo sredstva u budžetu, i da pametnije to radimo, jednostavno, zbog inflacije sa fiksnim kursom u stranoj valuti sve postaje toliko skupo da se proizvodi u Srbiji da ne može da izdrži konkurenciju iz inostranstva, ne samo zbog većih subvencija koje oni imaju, što je tradicionalno, nego prosto je neodrživo. I cela domaća privreda nužno ide ka zatvaranju, osim onog dela privrede koji posluje sa državom direktno, tu su cene dovoljno velike pa onda to može da se uklopi. Sve drugo vam je posledica nužno da ste u jednom neokolonijalnom položaju oslonjeni samo na strane investitore, koji mogu da izvoze zato što oni uzimaju mnogo povoljnije kredite direktno od svojih banaka iz država odakle dolaze, zato što su dobili od nas uređeno zemljište besplatno, pa ne moraju da imaju te investicije, zato što su oslobođeni poreza na dobit kada zaposle 100 ljudi ili imaju investiciju više od milijardu dinara na 10 godina, zato što imaju subvencije za svakog zaposlenog. Zbog toga nam izvoz raste. U jednom trenutku, kada budemo oslonjeni samo na njih, će oni, da bi ostali, zahtevati sve više i više, sve veće i veće pogodnosti. To što najveći broj stranih investicija u regionu ide ka nama, rezultat je toga što mi, to se zove "trka ka dnu", trka država koja će investitorima najviše pogodovati, vremenom potpuno stavlja državu koja se tako ponaša u jedan neodrživi razvoj i onda tek dolaze na naplatu sve godine pogrešnog vođenja ekonomske politike. Hvala, drugi deo vremena ćemo zadržati za drugo javljanje. 

ANA BRNABIĆ Hvala vam. Reč ima ministar, odnosno prvi potpredsednik Vlade, Siniša Mali. Izvolite. 

SINIŠA MALI: Hvala puno. Da se osvrnem na izlaganje koje ste imali priliku da čujete u vezi ekonomske politike. Ima tu nekoliko stvari, drago mi je da ste ih prepoznali, koje su važne i koje utiču i na rast naše ekonomije i koje su, na kraju krajeva, i deo naše ekonomske politike, ali, čisto diskusije radi, hoću nekoliko komentara da vam dam na ono što ste rekli. Kada je rast u pitanju, i sami znate, ako pogledate formulu koja je vezana za rast BDP svake zemlje, imate tri elementa ili tri faktora. Mi se trudimo da svaki od ta tri faktora bude pozitivan i da ima pozitivan efekat na rast našeg BDP-a. Govorili ste o kapitalnim investicijama. Ako imate 706 milijardi dinara, 7,9% vašeg BDP-a u kapitalnim investicijama, nikada više, to je jedan pravac delovanja, i ako pogledate od 2019. godine kada smo predstavili program "Srbija 2025", upravo investicije u infrastrukturu, auto-puteve, brze saobraćajnice, železnice, zdravstvo, nove škole, nove vrtiće, u energetiku, upravo su te investicije zaposlile našu građevinsku industriju, podstakle dalji rast naše industrije, naše privrede u celini, napravile Srbiju da bude konkurentnija, da bude atraktivnija. U tom trenutku privlačite još veći broj stranih direktnih investicija, otvaraju se fabrike, zapošljavate ljude, rastu plate, u budžetu rastu prihodi u smislu doprinosa, poreza, imate više novca za penzije i to je investicioni ciklus, ekonomski ciklus koji smo uspeli da uspostavimo od 2018. godine. Nije moglo drugačije. Ako se setite, još 2020. godine, 2021, kada je krenula velika kriza, korona, zatvoren svet na mesec, dva, tri, sve se poremetilo. Opet je država Srbija bila ta koja je i pomogla građane, ako se sećate, sa po 100 evra, koje smo isplatili minimalnim zaradama da zaštitimo našu privredu, itd, a sa druge strane, sa investicijama u infrastrukturu, jer smo znali, dok drugi padaju, dok se drugi bore kako da dođu do vazduha, mi smo, podsetiću vas, obezbedili i sve četiri vakcine prvi u kontinentalnom delu Evrope za svoje građane, dakle, sve četiri, obezbedili sve neophodne ventilatore, respiratore, lekove i sve ostalo. To može samo jaka i stabilna država. Kada pogledate taj element BDP-a, pa da, nama su te kapitalne investicije dodale i dale podstrek, motor daljeg rasta i razvoja našeg BDP-a. Ako pogledate strukturu, samo analizirajte šta vam govori Zavod za statistiku, našeg rasta u prvoj polovini ove godine, on je podstaknut domaćom tražnjom. Naša industrija, sa druge strane, raste 2,5% u prvih šest meseci ove godine. Ali, prevashodno, osim investicija, kapitalnih investicija koje država radi, imate rast domaće tražnje. Evo, ja sam izvukao tri ovde brojke, s obzirom na to da pričate oko inflacije u Srbiji, fiksnog deviznog kursa i tako dalje, nemojte da zanemarite da je postojala inflacija i u Evropi. Dakle, ako prebacujete iz dinara u evre zarade, imajte u vidu da je takođe visoka inflacija bila i u Evropi. Nije samo da je fiksni kurs, pa sad mi se igramo sa inflacijom što se nikada niko nije igrao, pa, sad tu postoji nekakva neravnoteža. Ne, nego i u Evropi je rasla inflacija. Mi nismo inflaciju sami izmislili, nego nam je uvezena. Dakle, desili su se poremećaji u lancima snabdevanja, problemi zbog rata u Ukrajini, energetska kriza i tako dalje. Evo vam tri podatka, želeo bih da zapišete, od 2020. godine kada je krenula kriza, dakle, korona i svi ostali problemi, jedan deo naše ekonomske politike upravo je bio usmeren ka tome da u realnom iznosu, iznad nivoa inflacije kupovna moć građana Srbije ne pada. Imate dva podatka koja govore u prilog tome. Pod broj jedan, malo pre sam vam rekao, domaća tražnja je glavni faktor rasta BDP u prvih šest meseci ove godine. Pod broj dva, promet na malo u prvih osam meseci ove godine, 7,4% rasta. Promet robe na malo, dakle trgovina na malo, dakle ljudi kupuju. Pogledajte cifre, od 2020. godine odgovornom ekonomskom politikom, rast penzija u realnom iznosu, iznad nivoa inflacije 34,4%, rast plata 35,3%, rast minimalne zarade 38,1% u realnom iznosu. Inflacija je bila u tom periodu ako se ne varam negde oko 39%, dakle, saberete ova dva broja i dolazite do nominalnog povećanja i plata i penzija i minimalne zarade. Onda vidite kako smo se na pravi način, razmišljajući o svemu tome, bavili podizanjem plata, podizanjem penzija, uvek gledajući da budemo korak ispred izazova, korak ispred neke inflacije, kako bi u realnom iznosu sačuvali kupovnu moć u ovom slučaju podigli. Svi indikatori od prometa na malo, do rasta BDP vam govore u prilog tome. Onda govorite o stranim investitorima. Pa, da, ali pogledajte treći faktor rasta BDP koji je upravo ta razlika između uvoza i izvoza. Dakle, prvo kada vidite strukturu uvoza, pogledajte samo za prvih šest meseci, to su nove mašine, nove tehnologije, nova oprema, sve ono što ulazi u nove fabrike koje se grade u Srbiji. Imate sve manje i manje u strukturi potrošnih dobara, a bili su dominanti tamo do 2012. godine. Onda kada pogledate izvoz takođe, pa naravno, ove fabrike koje su otvorene u proteklih par godina, polako ali sigurno daju svoj efekat. Da vam kažem, niko se ne žali na fiksni kurs, sa svakim sam ja posebno razgovarao, posebni razgovori ministarka privrede, posebni razgovori naša privredna komora. Oni kažu samo nemojte da menjate kurs. Da, moguće je možda da ako se dođe do promene kursa da mi budemo konkurentniji, ali i ovako smo konkurentni. Konkurenti smo zbog toga što Srbija daje dobre uslove poslovanja, što je Srbija izuzetno postala atraktivna, postala je deo sveta, sigurni smo i najradije ne bismo ništa menjali. S druge strane, kada pogledate bilo kakvo igranje sa kursom, pa setite se devedesetih godina, setite se od 2008. do 2012. godine kada je kurs sa 80 i nešto otišao na 120 dinara. Dakle, ja sam u to vreme menjao neke dinare koje sam zarađivao u evre da bi sebe zaštitio. Dakle, to je sada prošlost, ali ljudi moraju da znaju to nije bilo ne znam kada, to je bilo pre 12 godina u Srbiji. S druge strane, da razmišljaju kako bi bilo kada bi se neko drugi, ti koji su pre vodili Srbiju ponovo vratili na vlast. Dakle, sada imate nikada veće plate, u evrima, imajući u vidu da inflacija takođe ima i u evrima, imate nikada veće penzije, imate nikada veću minimalnu zaradu, pa ne možete da mi kažete da minimalna zarada sada od 1. januara koja je 53.592 dinara nije veća od 15.700 dinara, koja je bila 2010. godine, uz 25,9% stope nezaposlenosti, itd. Tako da, kada govorite o ekonomskoj politici, sve je to jedna slagalica koja mora da se uklopi i kada je rast domaće tražnje u pitanju. morate da jačate domaću tražnju, morate da obezbedite da ljudi imaju više novca kupuju, što pokazuje promet na malo i prošle godine i pretprošle godine i prvih sedam, osam meseci ove godine, morate da, takođe, investirate još više kao država, kao prvi korak ka privlačenju drugih privatnih investicija, morate da investirate u EKSPO, morate da investirate u stadion, morate zato što je to tzv. „enkor investicija“. Dakle, sidro investicija koja okolo podiže ceo taj deo grada, Srbije i onda dovodi neke nove investicije, neke nove stvari. Cela priča u celom svetu je oko izvora rasta. Svako gleda da nađe neki izvor rasta. Mi sad imamo EKSPO, pa smo rekli „Srbija 2027“, pa smo rekli – evo, nova brza pruga do mađarske granice. Kad je neko mogao da zamisli da ćemo imati vozove koji će ići 200 kilometara na sat? Sad ih već imamo do Novog Sada, do kraja godine imaćemo i do Subotice. To menja potpuno Srbiju. Metro beogradski menja potpuno Srbiju. Ovde, ako hoćete, mogu da vam pročitam šta je sve u rebalansu, od izgradnje opštih bolnica, od izgradnje domova zdravlja, od izgradnje sistema za socijalnu zaštitu, od svih malih projekata koji su deo „Srbija 2027“ i koji definitivno menjaju vaše okruženje. Menjajući okruženje činite, na kraju krajeva, ljude optimističnijim, ali kada na to dodate otvaranje fabrika, otvaranje novih radnih mesta potpuno je druga situacija što svaki, ali bukvalno svaki makroekonomski indikator pokazuje. Hoću da vam pročitam nešto, i tu bih se složio sa vama, kada je zdravstvo u pitanju. Dakle, mi smo, u ovom trenutku imamo apsolutno rekordan iznos izdvajanja za zdravstvo, dakle preko pet milijardi evra, 550, 560 milijardi dinara. Dakle, ogroman iznos. Mnogo toga smo uložili u infrastrukturu, u zdravlje, u plate zdravstvenih radnika, opremu, itd. Da, možda se neki rezultati ne vide, i o tome je predsednik Vučić govorio, i hoćemo to da promenimo. Dakle, vidimo da nešto tu nije u redu. Pogledajte samo za vikenda, hoću da vam pročitam Izveštaj ministra zdravlja. Dakle, ono što se za vikend desilo upravo na inicijativu predsednika Vučića, kada su vanredni pregledi u pitanju. Dakle, kada su preventivni pregledi u pitanju samo juče, u nedelju, u zdravstvenim ustanovama širom Srbije pregledano je čak 26.137 građana. Tom prilikom urađeno 128.320 analiza ili pojedinačnih pregleda, od čega 44.687 tumor markera. Dakle, da li je to moglo da se uradi pre, da budemo malo efikasniji? Sigurno jeste. Da li bi to moglo da se uradi da nemamo nove skenere, da nemamo ljude koji rade, da nemamo novu opremu u koju smo ulagali u međuvremenu? Ne bi. Pri tome, za dva dana, u subotu i nedelju, rešenu su liste čekanja za dijagnostiku na skenere, pregledano je 2.819 građana, 115 skenera širom Srbije je radilo, radiolozi, tehničari i sestre su radili svi zajedno kao jedan tim da bi taj višegodišnji problem rešili. Ne bi mogli da nemamo novu opremu, ne bi mogli da ne postoje ti skeneri širom cele Srbije ili da nemamo infrastrukturu koja je za to neophodna. Tako da, ne kažem i nikad nisam rekao da je sve idealno i bajno, ali kažem da se borimo i kažem da se na pravi način nosimo sa svim nevoljama, jer verujte, na kraju krajeva vi se i bavite time, ako pogledate 2008. godine bila je neka kriza, ali ovakva kriza od 2020. godine kad vas i korona sustigne, koja je trajala godinu, dve dana, svi poremećaji u lancima snabdevanja, ceo svet kada je ušao u krizu zbog rata u Ukrajini, kada se setite praznih rafova u prodavnicama po Italiji, Nemačkoj i drugim zemljama koje su razvijenije a mi smo imali obezbeđene i pune robne rezerve i pune rafove, kada se setite energetske krize kada su u Srbiji govorili – ovde, kaže, neće biti grejanja, nećemo imati, smrznućemo se tokom te zime, ne država je obezbedila i potrebno grejanje i potrebnu struju, mazut, sve ostalo što je bilo neophodno da preživimo. Mi sada, u 2024. godini, kažemo – da, imamo EKSPO 2027, imamo jasan cilj šta i kako želimo da uradimo, bićemo centar sveta 2027. godine, tri miliona ljudi će doći u Srbiju. Zamislite ako to iskoristimo na pravi način – bilateralni razgovori sa predsednicima, premijerima, ministrima finansija, privrede, zdravstva i svega toga, kako tu možemo da podignemo našu Srbiju i u očima drugih, ali takođe da kroz ovakve investicije uradimo pravu stvar za naše građane. Kada govorite o Nacionalnom stadionu, dakle, još jedanput, to nije samo stadion, to vam je nova mašina, novi motor rasta i razvoja. Sport je odavno prestao da bude sport. To je sada ozbiljan biznis i hoćemo da Srbija uhvati priključak kada je to u pitanju i hoćemo da budemo bolji i da zarađujemo novac, ali s druge strane da zapošljavamo naše ljude. Mislim da sam vam odgovorio skoro na sve što ste… Ako ne na sve, ukoliko imate još nekih pitanja, na raspolaganju sam. Hvala puno. 

ANA BRNABIĆ Hvala vam. Reč ima predsednik Vlade. Izvolite. 

MILOŠ VUČEVIĆ: Hvala. Ja bih se nadovezao na ovo što ste govorili oko rafala i naoružanja Vojske Srbije, pošto sam i kao ministar odbrane učestvovao u tom projektu. Rekao bih da je to ozbiljan projekat naoružanja Vojske Srbije, da posle dugo vremena dobijamo potpuno novu eskadrilu borbene avijacije. Podsetio bih vas na ne tako daleke istorijske okolnosti, da je nekadašnja avijacija JNA, da ne idemo u doba Kraljevine, imala avijaciju i zapadno evropskih država i da to nije nešto što se po prvi put dešava. Podsetio bih vas, a smatram vas i verujem da ste ozbiljan i odgovoran čovek da mi trenutno u ratnom vazduhoplovstvu Vojske Srbije imamo helikoptere upravo proizvedene u Francuskoj. Govorim o lakim helikopterima, protivoklopnim i protivtenkovskim helikopterima, tako da saradnja između naše Vojske i francuske odbrambene industrije ima dugu tradiciju. Kada bi išli u tu teoriju da neko može na dugme da nam isključi odbrambene borbene sisteme, onda bi se morali zabrinuti, jer nama i radarski sistemi su proizvedeni upravo u toj Francuskoj. Naši najsnažniji i najmoćniji radari su upravo francuski GM 400. Sada, posle dugo, dugo godina, da ne kažem decenija, dobijamo potpunu sliku od Jadranskog mora do Egejskog, odnosno Sredozemnog mora. Po prvi put sa četiri nova radara mi smo pokrili nebo ne samo Srbije, nego čitavog regiona i na to nadovezujem ono što smo kupili u smislu PVO, pre svega, iz Narodne Republike Kine. Da, razmišljali smo mi i o avijacijama iz drugih država. Bio je ranije jedan projekat i razgovor sa konzorcijumom evropskih država ili tom koalicijom o proizvodnji, govorim o Jurofajteru, avionu koji nije dao rezultate i izjalovio se pre više od desetak godina, da vremenski ne pogrešim. Vi znate da smo mi na zaista neobičan način ali uspešno završili modernizaciju cele eskadrile MIG-ova 29 i sve nam letelice rade, modernizovane, opremljene. Po prvi put možemo da računamo na taj kapacitet MIH-ova 29, podignuti na ovaj nivo koji je daleko, daleko moderniji i ubojitiji nego što smo bili. Sjedinjene Američke Države ne vide trenutno našu vojsku kao mogućeg partnera za kupovinu avijacije. Mi smo čak imali razgovore oko školsko-borbenih aviona, pa je i to dosta teško ide iz raznoraznih razloga, kakva je već međunarodna i odbrambena politika SAD. Razgovarali smo i sa partnerima iz Ruske Federacije, Narodne Republike Kine, ali imate dva objektivna problema. Jedan je zajednički, a jedan je specifičan. Pre svega, Ruska Federacija je u ovom trenutku usmerena na sopstvene kapacitete zbog rata u Ukrajini i vidi snabdevanje njihove vojske kao prioritet svih prioriteta. Pod dva, zajednički izazov i za tržišta i Ruske Federacije, koje je posebno osetljivo i zbog sankcija i zbog rata, ali i za tržište iz Narodne Republike Kine, odnosno proizvod, jeste pitanje isporuke, jeste pitanje kako kada nešto i hoćete da kupite, imate para, možete da dobijete. Pošto smo mi okruženi NATO državama, odnosno državama koje su članice NATO-a, pa čak i ove koje nisu, na svojoj teritoriji imaju NATO trupe, vrlo je izazovno, da ne kažem nemoguće, da dopremite takav vid naoružanja, posebno kada govorimo o avionima. Odlični su kineski J-10 avioni, odlična avijacija, sjajna tehnologija, ali ne postoji fizička mogućnost da mi to dopremimo do Srbije. Moja ključna poruka jeste, što se tiče naoružavanja i kupovine Rafala, mi se ne spremamo da ratujemo protiv NATO alijanse, ili NATO-a, ne mislim da bi to bilo dobro za Srbiju, to nije svakako naše opredeljenje, jasno prateći i precizno razumejući šta se dešava u okruženju i ko šta kupuje. Kao što vidite, Srbija u svom naoružanju ima i sisteme koji se proizvode u Namenskoj industriji Srbije, govorim ne samo o municijaškom programu, nego o složenim borbenim sistemima, ali imamo naoružanje i proizvedeno u Ruskoj Federaciji, Narodnoj Republici Kini, ali i u Francuskoj, Britaniji, Nemačkoj. Prosto, to je jedna kompilacija onoga što Srbija, odnosno naše Ministarstvo odbrane smatra da je najbolje. Naravno, kupovinom eskadrile Rafala, vidimo i kao dalje jačanje geopolitičkih, odnosno političkih i bilateralnih odnosa sa Francuskom, sa državom koja je broj dva u EU, svakako, veoma uticajna i u NATO-u. Mi pokušavamo da na svaki način i jačamo svoje kapacitete, ali i da se politički i geopolitički štitimo, ili zaštitimo i ojačamo naše pozicije u odnosu na sve okolnosti. Lično sam se uverio, recimo, država Egipat, Ujedinjena Arapska Republika Egipat, ima kombinaciju eskadrila Migova 29 i Rafala, i odlično im to funkcioniše, a paket kupovine Rafala, ove eskadrile Rafala od strane naše države uključuje i rezervne delove i trening centar. Da ne uđemo u dalje teorije šta bi bilo kad bi bilo, može svašta da se onda tu doda, oduzme, da li neko ne gasi, gasi, pali ili nešto drugo radi, bićemo svakako obazrivi i voditi računa o nacionalnoj državnoj bezbednosti. Ali, moramo da širimo polje saradnje u oblasti odbrane, jer je to naš nacionalni državni interes, upravo imajući u vidu i ono što se dešava i na Kosovu i Metohiji i u regionu, imajući da neke države kupuju ozbiljne sisteme, koji mogu da predstavljaju opasnost za nas, pre svega govorim o Hajmers ili Himars sistemima, na koje ćemo mi morati da imamo adekvatan odgovor. Videćete da ćemo vrlo brzo izaći sa novim sistemima sa kojima će Vojska Srbije raspolagati, ne da bi ratovali protiv nekog, nego da bi odvratili one koji se naoružavaju, a koji bi to naoružanje mogli da upotrebe protiv nas. Radujem se i nadam se da ćemo svi zajedno dočekati Rafale u Srbiji, moderno naoružane i da će srpsko nebo, ili nebo nad Srbijom biti još bezbednije i sa eskadrilama Migova 29, ali i sa eskadrilom novih Rafala. Hvala lepo. 

ANA BRNABIĆ Hvala vam. Reč ima narodni poslanik Stefan Krkobavić. Izvolite. 

STEFAN KRKOBABIĆ: Zahvaljujem, uvažena predsednice Brnabić. Predsedniče Vlade, potpredsednici, uvaženi ministri, narodni poslanici, pre svega, građani Republike Srbije, upravo ovaj rebalans budžeta nije posledica toga, kako bi rekao naš narod, da mi presipamo iz šupljeg u prazno, već dobro pripremljene i dobro osmišljene ekonomske politike koje u narednom periodu namerava da sprovodi Vlada Republike Srbije. Kada smo birali Vladu Republike Srbije, setiće se i predsednik Vlade, gospodin Vučević, upravo smo pričali da svaka naša ekonomska politika mora da ima političko utemeljenje. Zato i jesmo kao poslanička grupa Partija ujedinjenih penzionera, poljoprivrednika i proletera Srbije, podržali da na čelu ove Vlade bude predsednik najveće političke partije u Srbiji, Srpske napredne stranke, zato što će to upravo da da tu političku osnovu, a onda posle toga sledi i svaki dobar ekonomski program. Kada pričamo o ovom budžetu, neminovna je jedna stvar. Imamo veće prihode nego što je to planirano i to je egzaktna stvar, 6% više. Ovaj rebalans upravo ima za cilj da raspodelimo taj višak para koji su upravo građani Srbije svojim marljivim trudom stekli i uplatili u državni budžet. Samo onaj ko je zlonameran, ko misli loše svojoj državi, može da da kaže da ovaj budžet nije razvojni. Naravno da je razvojni. Ali, moram da pohvalim, primetili smo jednu stvar kod svih predstavnika Vlade koji su danas govorili, nijednog trenutka nema nekog zavaravanja da je ovo najbolji rebalans, da mi živimo u bajci. Daleko smo mi od bajki i ne želimo da živimo u bajci. Upravo je ovo druga stvar. Za nas i građane Srbije je najbitnija stabilnost. To moram da istaknem i podvučem. Mislim da je to u konačnici negde kada se podvuku izjave i predsednika Vlade i potpredsednika Vlade, upravo to cilj, da imamo stabilnu ekonomiju koja ima jedan rast koji je normalan u situaciji geopolitičkih previranja i da nijednog trenutka ne krenemo putem nadole. Ono što je bitno da istaknemo jeste da poljoprivrednici, oni koji hrane našu zemlju i da će izdvajanje upravo za poljoprivredu biti 20 milijardi dinara. Stigli smo dotle da je budžet za poljoprivredu značajnih 7,3%. Da li može više? Pa, uvek može više, ali je to i u ovoj situaciji ekonomskih kretanja izvanredna stvar. Ono što je bitno za većinu građana Srbije koji nas prate danas je upravo nastavak infrastrukturnih projekata. Tu moramo da pohvalimo i zalaganje i energiju ministra Vesića, a zajedno pod pokroviteljstvom predsednika Vučića i predsednika Vlade Vučevića, koji su i u ovom mandatu prepoznali da je to nešto što je najbitnije za građane Republike Srbije. Upravo ta brza pruga Novi Sad-Subotica, brza saobraćajnica Šabac-Loznica, Fruškogorski koridor, mogli bismo još puno da nabrajamo, ali ovo neka budu projekti koji su ovog trenutka možda najbitniji i najinteresantniji. Ono što je najbitnije jeste da u narednom periodu nastavljamo ka dugo zacrtanom cilju skok u budućnost, gde ćemo imati da do 2027. godine imamo 955 kilometra novoizgrađenih puteva. Nažalost, mi u Srbiji uvek ćemo da kažemo – pa, podrazumeva se, kada se dobro radi, podrazumeva se. Kada rastu plate, podrazumeva se, kada rastu penzije, podrazumeva se. Nije tako. Upravo ovaj sastav Vlade, na čelu sa predsednikom Vučevićem, koji ima odličan spoj i pravog političkog programa, ali i pravog ekonomskog programa, može da iznese taj program za 2027. godinu. Ako je nešto neminovno u budućnosti, to je da će ljudima biti najbitnije zdravstvo, obrazovanje i bezbednost. Upravo dodatnih 20 milijardi dinara koje izdvajamo za zdravstvo pokazuje o odgovornoj i mudroj politici Vlade Republike Srbije da shvati šta su prioriteti, šta je ljudima i građanima Republike Srbije najbitnije, 20 milijardi dinara, ali moramo da istaknemo, kao što je sada i rekao ministar Siniša Mali, upravo ukidanje lista čekanja na zdravstvene preglede, što se tiče i skenera, i to je ono što je najbitnije da upravo ta primarna zdravstvena zaštita bude svima dostupna i da svako može da vidi njen napredak i u kom pravcu ide. Ono što je za nas iz PUPS-a – Solidarnost i pravda i poslaničke grupe izuzetno bitno, a vezano za Zakon o finansijskoj podršci porodici sa decom jeste da smo do pre samo 12 godina za prvo dete, i to svi građani Srbije treba da znaju, dobijali samo 32 hiljade. Danas je to 500 hiljada i kažu da, ako je politika apstraktna, brojevi nisu apstraktni i upravo vrlo jasno i direktno govore koje su promene trenutno u Republici Srbiji. Ministar Mali je spomenuo i naš odnos u odnosu na druge zemlje u Evropi, ali moramo da kažemo da stopa rasta od 4,3% od januara do jula ove godine i da kažemo da je trenutno samo Irska ispred nas i da to nije nešto je dato, što se podrazumeva, već da je posledica rada, zalaganja i truda svih građana Republike Srbije. Stopa nezaposlenosti u Srbiji iznosi 8,2% i najniža je u našoj istoriji. Opet, niti se podrazumeva, niti je bila, a opet mnogi tako vide, jer možda, po njima, ne ide dovoljno brzo i neke stvari se ne odvijaju onako kako su zamislili. Ono što je za partiju koju ja zastupam, a to je partija koja se pre svega brine o najstarijima, o poljoprivrednicima, o radnicima jeste upravo rast i povećanje penzija i, kao što smo rekli, ne čeka se januar, već decembar i iznosiće 11%. Upravo švajcarska formula, plus, plus, kao što je nazvao i predsednik Vučić, i podrška našem dugogodišnjem stavu da penzije prate plate, govori o jednoj sveobuhvatnoj socijalnoj, aktivnoj socijalnoj politici. Između ostalog, moramo da pohvalimo i ono što je u budžetu izuzetno bitno. To su javna ulaganja i ono što ministar Glišić radi u vezi vodosnadbevanja i prosto je otvorio tu priču. Mislim da u prošlom mandatu to ministarstvo nije na taj način pristupalo problemima, ali danas na jedan aktivan način možemo da vidimo promene u tom sektoru. Za kraj, uvaženi ministri, uvaženi narodni poslanici, ono što je najbitnije jeste upravo taj skok u budućnost 2027. godine i prosti zacrtani ekonomski ciljevi. Znamo koji su naši spoljnopolitički ciljevi, koji su naši unutrašnji politički ciljevi ali i naši ekonomski ciljevi, ciljevi ove Vlade pod rukovodstvom predsednika Vučića su vrlo prosti i oni glase 1.400 evra prosečna plata i penzija od 650 evra. Da li je to nešto najbolje što ćemo doživeti? Pa naravno da nije. Da li je to nešto oko čega sada mi ovde treba da skačemo i da se radujemo? Ne, ali je realan pokazatelj da ova zemlja ide napred i da samo onoliko koliko budemo radili imaćemo i uspeha i prosperiteta. Zahvaljujem. 

ANA BRNABIĆ Hvala vam. Reč ima narodni poslanik Slobodan Cvejić. Izvolite. 

SLOBODAN CVEJIĆ: Zahvaljujem, predsedavajuća. Poštovane koleginice i kolege narodni poslanici, ministri, članovi Vlade, uvaženi građani, predstavljanje jednog budžeta ili rebalansa budžeta je jedan od najboljih pokazatelja kakvu politiku vodi jedna Vlada. Naravno, svojim uvodnim rečima ministar finansija, premijer i ostali žele da istaknu najlepšu sliku o budžetu i o ovoj izmeni koja je predložena, a zapravo ne govore ništa o nekim problemima koji su ugrađeni u ovakav rebalans budžeta i koji nastavljaju jednu politiku neracionalne fiskalne i ekonomske politike koja tovari teret na leđa generacija koje će doći iza nas. Naravno, niko neće da porekne činjenicu da su napravljeni neki putevi ili da su urađene neke zgrade, očekujemo valjda da se svaka Vlada trudi oko toga, ali ovde treba reći da mnogi od ovih rezultata koji su pomenuti stoje na klimavim nogama, da tako kažem. Dakle, rekao je, na primer, premijer u svojoj uvodnoj reči da će se naći više novca za razne oblasti, između ostalog je pomenuo kulturu. Ministar kulture je izašao napolje. Voleo bih da je on to prokomentarisao, ali kada pogledate koji sektori su prošli najlošije u ovom rebalansu možete da vidite da je za Ministarstvo kulture izdvojeno 500 miliona manje nego što je bilo u originalnom planu budžeta. Takođe, možete da vidite da je za Državno pravobranilaštvo izdvojeno 200 miliona manje, za Ministarstvo pravde 300 miliona manje, za Ministarstvo za ljudska i manjinska prava 10 miliona manje. Nekako su baš ova ministarstva koja se bave pravdom i pravom na ovaj način bila pogođena. Da li je to simbolično? Neću da prejudiciram. Rekao bih da se ono što je predviđeno ovim rebalansom budžeta možda najbolje vidi iz ovakvog jednog grafikona na kome ću da zahvalim nekadašnjem poslaniku i profesoru političkih nauka Dušanu Pavloviću, skinuo sam sa njegovog tvitera. Pošto je ono što je predviđeno za EKSPO razbacano po brojnim stavkama, ne možete da ga vidite u celosti. Ovo što je na vrhu su izdvajanja za EKSPO koja su inače bila velika, a sada imaju još najveće povećanje. Ispod je nacionalni stadion koji je, takođe, bio drugi po redu i ima ogromno povećanje i treće Kancelarija za Kosovo i Metohiju, a onda imate ove male stavke. To su vam Ministarstvo zdravlja, Ministarstvo prosvete, sve te druge manje bitne stvari nego što su EKSPO i nacionalni stadion. Zašto je ovo problem? Srpska napredna stranka nastavlja da upravlja javnim finansijama po principu kockarskog duga, s tim što ulog ovde predstavlja životni standard građana Srbije. Ne možete građane tek tako da obmanete pričama o tome kako je sve velelepno i mi živimo ko u Evropi ili lepše nego negde u Evropi kada oni znaju svakog dana kako njihov život izgleda. Evo, sad je septembar, deca im kreću u školu i tačno znaju šta sebi mogu da priušte ili ne. Neću da opterećujem uopšte slušaoce raznim drugim brojevima, ali imamo i zvaničnu statistiku o tome kakva je stopa siromaštva, rizika od siromaštva i slično. Ovde hoću da se osvrnem na efekat dosadašnje ekonomske politike, na one efekte koji se mogu videti u samom Predlogu zakona o rebalansu budžeta i njegovom obrazloženju. Politika fiksnog kursa u kombinaciji sa nekontrolisanim rastom zaduženosti koja treba da zadovolji privatne interese različitih izvođača u projektu EKSPO momentalno je dovela do negativnih kretanja u spoljnotrgovinskom sektoru. Saldo tekućeg računa je važan indikator zdravlja privrede jedne zemlje, a taj indikator je dramatično pogoršan. Deficit tekućeg računa će sa 2,6% bruto domaćeg proizvoda u 2023. godini biti povećan na 4,3% do kraja 2024. godine, s tim što će negativna kretanja uvoza i izvoza verovatno dovesti do udvostručenja deficita do kraja godine. Procenti izmene salda tekućeg računa su navedeni u obrazloženju Predloga zakona na strani 8. Pogoršanje platnog bilansa se prirodno nadovezuje na nekontrolisan rast zaduženosti Srbije. Usvojenim Zakonom o budžetu za 2024. godinu je konstatovano da je javni dug Srbije na dan 31.7.2023. godine iznosio 35 milijardi evra, dok se u predlogu za rebalans navodi da je javni dug Srbije na dan 30.6.2024. godine 38,18 milijardi evra. Dakle, ono što možemo da konstatujemo da je SNS vlast za manje od godinu dana povećala javni dug za više od tri milijarde evra, od čega je najveći deo uvećanje spoljnog duga - 2,7 milijardi evra. To je ono što je ključni problem. Ne rešimo li neke vitalne stvari, a prebacujemo ono što danas prikazujemo kao velelepne projekte na naredne generacije za koje se ministarka Đurđević Stamenković nada da će biti, kao što se i ja nadam, da će biti brojnije nego što su sada. Ovaj kratak osvrt na ekonomske okolnosti je neophodan da bi se razumeli dalji negativni ekonomski efekti koji će nastati ukoliko se usvoji predloženi rebalans budžeta i zato se Stranka „Srbija Centar“ protivi usvajanju predloženog rebalansa. E, sada šta je bitno? Već je skrenuta pažnja na to da će ovakve stvari da se dese i dato je na vreme upozorenje da treba drugačije postupiti. Evo, i danas je Fiskalni savet izašao sa komentarom da postoje brojni rizici koji nisu otklonjeni sa ovim budžetom, a ja ću vas kratko podsetiti na nekoliko elemenata iz izveštaja Fiskalnog saveta koji u junu ove godine objavljen i koji govori da su kod nas javne investicije, o tome uglavnom razgovaramo u ovoj diskusiji ovaj dan i narednih dana, treći najveći budžetski izdatak odmah posle penzija i plata. Preko 7% BDP-a je tada bilo što je ubedljivo najveći u centralnoj i istočnoj Evropi. Ali, građani Srbije ne dobijaju uvid u ekonomsku i društvenu opravdanost velikih državnih investicionih projekata. Njihova cena, slabo se ili nikako neobrazlaže, a odabir prioriteta izvođača radova je nejasan i netransparentan. Snažno povećanje javnih investicija nije se ostvarilo na sistematičan način. To je ono što je problem. Nije uključivalo sistematska-institucionalna unapređenja upravljanja javnim investicijama, niti povećanje transparentnosti. Najveći broj infrastrukturnih projekata od 2018. godine sprovodi se po tzv. posebnim postupcima uz delimično ili potpuno izuzeće iz opšte zakonske regulative u oblasti javnih nabavki, eksproprijacije, planiranja i izgradnje. Znači, donose se lex specialis, doneta je Uredba o upravljanju kapitalnim projektima 2019. godine gde je ostavljen prostor da projekti koje Vlada proglasi od posebnog značaja budu izuzeti iz procesa indentifikacije i predselekcije, ocene strateške relevantnosti i spremnosti projektne dokumentacije. Ekspresno ono što Vlada kaže to je prioritet, može da prođe bez regularne procedure. Između ostalog, ovakvim Zakon je uveden i EKSPO 2027 sa nacionalnim stadionom u našu budžetsku potrošnju, odnosno javne investicije. U redu, u prvom periodu ovo je dalo pozitivne efekte. Međutim, slabosti vođenja investicione politike van uređenog i proceduralnog okvira postaju sve izraženije sa vremenom. Raste broj započetih i planiranih investicija diskutabilne opravdanosti koje se teško mogu podvesti pod prioritetne. Usred proizvodne selekcije projekata sektorska struktura javnih investicija nije usklađena sa objektivnim potrebama zemlje. To je ovo što sam pokazao na grafikonu koliko malo se izdvaja za neke sektore, a mnogo za stvari kao što su EKSPO i nacionalni stadion. I, sada ovde hoću da vam skrenem pažnju na to da je ministar finansija u uvodnoj reči rekao u jednom momentu – rast i razvoj i onda govorio uglavnom o rastu, sada je opet pomenuo rast i razvoj, pa nastavio o rastu. Premijer je u jednom momentu rekao – rast i razvoj. Nekako taj razvoj ostaje kod njih nedefinisan - šta je to razvoj. Ja sam iz druge pozicije kritikovao i kod one prethodne Vlade koju vi često napadate to što je projektovala rast koji nije podrazumevao razvoj. Postoje razni izrazi za to. Nećemo da opterećuje diskusiju sada stručnim izrazima. Ali, glavni problem sada sa ovim što vi predlažete jeste da razvoja nema. Nemojte da mislite, gospodo, da izgradnja kilometara autoputeva je razvoj. To nije razvoj. Razvoj je onakva politika koja uključuje veliki broj građana, popravlja njihov kvalitet života itd. Ono što mi vidimo iz ovoga što ste vi sada realizovali je da je mala grupa sve bogatija, da izdvajate polako neke delove gradova gde će živeti ljudi koji su bogatiji, bezbedniji, sebi moći da plate privatno zdravstveno osiguranje, privatne škole i oni će moći da se voze po autoputevima za koje uskoro ljudi neće imati interes da plaćaju putarinu ili neće imati čime da se voze. Pravite veliku dualizaciju i nejednakosti u zemlji sa ovakvom politikom razvoja. Evo kako su u Fiskalnom savetu to vezano za puteve prokomentarisali. Uprkos ubrzanom razvoju mreže autoputeva Srbija i dalje znatno zaostaje za zemljama centralne i istočne Evrope, to je naš relevantan uporedni okvir, kada je reč o dužini ukupne putne mreže. Raspolaže se sa svega 52 kilometra druma na 100 kilometara kvadratnih, dok je u centralnoj i istočnoj Evropi to 130 kilometara, znači skoro tri puta više. Zatim, postoje problemi vezano za strukturu i kvalitet dostupne putne mreže. Na primeru Srbije je manje od 70% puteva izgrađeno od savremenih materijala kakvi su asfalt i beton. Prilično ste zapustili tu putnu mrežu koja nije autoput, a nalazi Svetske banke pokazuju da čak 25% stanovništva u ruralnim krajevima mora da pređe više od dva kilometra kako bi stiglo do najbližeg puta. Poređenja radi, u većini zemalja centralne i istočne Evrope ovo je na jednocifrenoj vrednosti. Na sve ovo dodajmo da dolazi do pogoršanja uslova zaduživanja za nove investicione projekte. Kolega je maločas već pomenuo da mi dižemo kredite da bismo otplaćivali prethodne kredite, ali sada dolaze po lošijim uslovima kamatnim. Mi ove godine 2% BDP treba da izdvojimo za kamate. Ovo je prosto nedopustivo. Snažno povećanje javnih investicija do kojih je došlo 2018. godine imalo je do sada povoljne ekonomske implikacije, ali se i oni postepeno smanjuju i sada je vreme, pravi trenutak da stanete sa takvom politikom, da zaustavite EKSPO 2027, izgradnju nacionalnog stadiona i da se usmerite na ono što su stvarni razvojni projekti. Produktivnost javnih investicija je sada dovedena u pitanje. Ona je umanjena lošom sektorskom malokacijom, lošim zaduživanjem, netransparentnom realizacijom i za nas se sada postavlja pitanje – šta ne nam taj EKSPO 2027 i nacionalni stadion, kakvu će dobrobit građani Srbije imati od toga? To je realno pitanje. Moje ključno pitanje za ovu Vladu jeste – zašto nigde nema realizacije strategije pametne specijalizacije? Skupština je usvojila strategiju koja je mogla biti realni razvojni projekat za Srbiju. Evo, nije je donela Vlada od pre 2012. godine, ja je ističem i pohvaljujem i moje pitanje je zašto u ta četiri sektora koja su odabrana kao dobri za razvoj Srbije nije ulagano na ovaj način kako vi gurate novac u EKSPO 2027 i nacionalni stadion? Još jednom, ovo vam je prava mera odnosa između ovih besmislenih projekata i onoga što je Srbiji potrebno da bi svi građani živeli bolje. Toliko. Ono što je preostalo od vremena ostavljam za drugog predstavnika poslaničke grupe. Hvala. 

ANA BRNABIĆ Hvala vam. Reč ima prvi potpredsednik Vlade Siniša Mali. Izvinite. Najpre, Milenko Jovanov. 

MILENKO JOVANOV: Pomenuta je stranka nekoliko puta. Dakle, ne radi se ovde o tome da mi obmanjujemo građane, nego vi obmanjujete građane. Vi uporno građanima objašnjavate da je bolje i važnije nemati nego imati i da je bolje da imaju manje plate i penzije nego da imaju veće plate i penzije, da je bolje kada je minimalac 15.700 dinara, kao kada ste vi bili na vlasti, nego danas kada je 47.000 dinara. Vi objašnjavate građanima da je ono što je za njih urađeno zapravo loše, a da sve ono što vi niste uradili je zapravo bilo dobro. Kako dalje obmanjujete građane? Tako što prećutkujete nekoga ko je u principu neutralan, ko nema razloga da hvali srpsku ekonomiju, nema nikakav interes u tome. Evo, konkretno, recimo, poslednje što sam evidentirao je Mateo Rivelini direktor Evropske investicione banke za Zapadni Balkan kaže - kada je reč o srpskoj ekonomiji, Evropska investiciona banka vidi mnogo pozitivnih signala, ekonomija jača, inflacija je obuzdana, nezaposlenost svedena na 9%, što predstavlja najbolji rezultat u regionu. Uz pozitivne signale vidimo i da je upravljanje javnim dugom veoma snažno, pa on na kraju 2023. godine iznosi 52,5% i bliži se zacrtanom cilju od 50% na kraju 2026. godine. Imamo pozitivan stav o razvoju srpske ekonomije. Zašto bi ovaj čovek, pritom, naravno, ove cifre su još poboljšane u narednom periodu od nekog ranijeg, sad ću vam reći, datum je februar 2024. godine. Zašto bi ovaj čovek govorio ovo? Pogledajte kako on govori o srpskoj ekonomiji i kako tumači javni dug? U procentima kako se tumači i dve godine gospodine Mali, sedimo u ovoj sali i pokušavamo da im objasnimo, ja ću evo ponovo pokušati, ako ste dužni 50 dinara, a plata vam je 100 dinara, vi ste zaduženi 50%, a ako ste dužni 60 dinara, a plata vam je, ne znam 200 dinara, vi nominalno imate veći dug, ali više i zarađujete i shvatite zašto se taj javni dug posmatra u procentima. Dakle, crtali smo vam nekoliko puta, vi i dalje ne razumete. Na kraju kaže - odustanite od svih projekata, e pa to vam je građani poruka koju vam šalje opozicija. Ne treba vam ništa, ni putevi, ni pruge, ni zdravstvo, ni školstvo, ni plate, ni penzije, ni roditeljski dodatak, ništa vam ne treba. Ponovo da se vratimo u vreme kada je novca bilo samo za njih, isključivo za njih i jedino za njih, a vi se dragi narode snalazite kako znate i umete. Nećemo vam to dozvoliti nastavićemo da razvijamo Srbiju. Hvala. 

ANA BRNABIĆ Hvala. Reč ima prvi potpredsednik Vlade Siniša Mali. 

SINIŠA MALI: Hvala puno. Poštovani narodni poslanici, ja sam isto bio, moram da priznam prilično zbunjen izlaganjem koje sam čuo. Nekoliko stvari oko kojih hoću da komentarišem. Ako gledate izveštaj Fiskalnog saveta, recimo, sam izveštaj kaže da što se Fiskalnog saveta tiče povećanje fiskalnog deficita ne ugrožava fiskalnu i makro ekonomsku stabilnost zemlje. Nakon toga pored javnih investicija, čitam izveštaj, primetno povećanje u rebalansu, imaju subvencije za poljoprivredu, socijalnu politiku, za zdravstvo. Dakle, sve ono što smo mi definisali da su prioriteti i naše ekonomske politike i ono što direktno doprinosi rastu kvaliteta života građana u Srbiji. Nekoliko stari, na koje jednostavno moram da reagujem. Dakle, imali ste priliku da čujete oko izdvajanja u kulturu, ja bih rekao neznanje ili zna namera obzirom na to da onaj ko želi da pročita rebalans budžeta jasno vidi da su izdvajanja za kulturu sa 15,1 milijarde povećana na 15,6 milijardi dinara, pri čemu dodato na to imate 4,1 milion evra koji se nalazi kod Ministarstva za javna ulaganja i onda iz tog budžeta se izdvajaju za pet projekata koji su za kulturu važni, a to su „Gradovi u fokusu“, „Prestonica kulture Srbije“, „Istraživanje, zaštita i prezentacija arheološkog nalazišta Belo brdo u Vinči“, „Konzervacija, restauracija i prezentacija nalazišta Caričin grad u opštini Lebane“ i takođe imate 350 miliona dinara za Muzej istorije Srbije koji se gradi u staroj železničkoj stanici u Beogradu. Dakle, apsolutno je laž, ali neka bude da je i neznanje, obzirom na to da izdvajamo iz godine u godinu sve više za kulturu. Imali smo nekoliko događaja, ali niste pratili, oko izgradnje novih muzeja i u Beogradu, osim ovih koje sam pomenuo, Muzej istorije Srbije i Muzej Nikole Tesle, Prirodnjački muzej i svi ostali muzeji koji će biti završeni do tog famoznog EKSPA koji vas strašno brine. Ono što mene posebno brine, da budem iskren, su vaši komentari koi su vezani za razliku između rasta i razvoja i vaše pitanje kako je to i kako mi definišemo rast, a kako vi definišete ili ne definišete razvoj. Voleo bih da u nekom trenutku građani Srbije ponovo pogledaju izlaganje uvaženog narodnog poslanika koji je rekao, citiram – ne znamo šta je rast, nije ni važno, ali šta je razvoj, kaže – razvoj je ono, neki pojam, koji uključuje više ljudi, a da od toga nemaju koristi samo uzak krug ljudi. Recimo, uzeo je obzir autoput. Sada, vi izgradite novi autoput, najsavremeniji autoput, povežete dva grada, tri grada, umrežite celu Srbiju, kao što radimo sa putevima i brzim saobraćajnicama i sada po izjavi jednog narodnog poslanika ispalo bi da to ljudi ne koriste, da to ne doprinosi njihovoj bezbednosti, brzini transporta robe, ljudi, svega, nego da je autoput samo za elitu i tako oni definišu razvoj. Znate zašto? Zato što polaze od sebe. Oni nikada u prethodnom periodu kada je njihov lider njihove poslaničke grupe bio na vlasti, nikada nijedan put nisu izgradili. Nikada im nije palo na pamet da izgrade neku brzu saobraćajnicu, pa da izađu ljudima u susret i kažu – da gospodo, osim što je nama bolje hoćemo da bude ljudima bolje. To nije naša politika i nemojte da polazite od sebe i da izmišljate pojam rast, razvoj kada znate da niste u pravu i kada znate da sve što gradimo i radimo korist imaju direktno građani Srbije. Ono što je rekao poslanik Jovanov, hoćete da kažete da rast plata i penzija nije u korist najširih slojeva društva, odnosno svih građana Srbije? Pa jeste, ili samo za elitu. Da to što podižemo minimalnu zaradu u odnosu na vaše vreme, bila je 15.700 dinara, sada je 53.592 dinara, hoćete da kažete da je u vaše vreme to bila briga za građane, a u naše pak nije ili da oni nemaju koristi od tog povećanja minimalne zarade i da to nije neka definicija razvoja. Hoćete da kažete da stopa rasta BDP nije razvoj ili pak da rekordan broj radnih mesta nije razvoj ili da nove fabrike nisu razvoj ili da novi klinički centri i bolnice nisu razvoj, nove škole nisu razvoj, novi energetski objekti nisu razvoj. Najveća moguća ulaganja u oblast poljoprivrede nisu razvoj. Šta je po vama razvoj? Šta biste vi onda uradili kada biste se ponovo vratili na vlast, mogu samo da zamislim. Drugo, ne pitajte vi ni Sinišu, ni Vučića, ni Miloša, ni nikoga od nas, samo pogledajte izveštaje kreditnih rejting agencija. Imate tri najveće na svetu, nemoguće je da smo pre dve nedelje dobili apgrejd i da smo na korak od investicionog rejtinga, nemoguće je da smo pre mesec, dva dana od druge dobili apgrejt i da smo na korak od investicionog rejtinga. Nemoguće je da imate najpozitivnije moguće izveštaje od MMF, Evropske agencija za obnovu i razvoj, svetskih banaka. Dakle, svih mogućih međunarodnih finansijskih institucija koje objektivno sagledavaju poziciju Srbije i kažu upravo suprotno od onoga što vi govorite. Dakle, stabilni smo, jaki smo, imamo jasnu strategiju šta i kako želimo da uradimo, hoćemo da investiramo više i u autoputeve, u brze saobraćajnice i u sve one projekte koji menjaju kvalitet života građana Srbije. Da završim sa tim, EKSPO, pošto kažete kako je EKSPO razvoj, pa tako što će EKSPO da dodatno zaposli građevinsku industriju, tako što će EKSPO dodatno da otvori nova radna mesta, tako što će nam dati priliku da se predstavimo u svetu, tako što će ceo taj deo Beograda sa infrastrukturom koja se gradi dodatno podstaći privatne investicije, novo zapošljavanje, promeniti imidž, učiniti našu zemlju atraktivnijom, sa reformama koje sprovodimo zajedno sa MMF učiniti našu ekonomiju atraktivnijom. To znači nova radna mesta. Hoćete da kažete da razvoj nije, što stopa nezaposlenosti mladih nikad manja, šta li je vama razvoj, ako ne sve ovo o čemu sam govorio, što je direktno u interesu građana Srbije. Još jedna stvar za kraj, ne kažemo da je sve idealno i nije sve idealno, ali da se borimo, borimo se. Da je bolje nego što je nekada bilo, apsolutno je bolje i to je rast i razvoj Srbije koji svako primeti, samo se malo okrenite oko sebe, nemojte da živite u svom svetu i videćete i vi. Hvala puno. 

ANA BRNABIĆ Reč ima ministar Goran Vesić. 

GORAN VESIĆ: Lepo je da se citiraju tuđi izveštaji, samo bi bilo dobro da se pravilno citiraju. Sada smo čuli da nam se prigovara kako nemamo dovoljno razvijenu putnu mrežu u odnosu na zemlje srednje i zapadne Evrope, što je tačno i nemamo je dovoljno razvijenu, zato i gradimo i puteve i brze saobraćajnice, a istovremeno se traži od nas da zaustavimo projekte, izgradnje auto-puteve i brze saobraćajnice, jer kažu – nikome to ne koristi. Mi ćemo samo ove godine, do kraja ove godine završiti preko 85 kilometara auto-puteva i brzih saobraćajnica. Završićemo 54 kilometra brze saobraćajnice do Loznice, završićemo ukupno skoro 30 kilometara auto-puta između Kruševca i Vrnjačke Banje, znači 19,9 kilometara do Trstenika i dodatnih 9,9 kilometara do Vrnjačke Banje. Završićemo 5,8 kilometara do Valjeva, to već u oktobru. Završićemo obilaznicu oko Gornjeg Milanovca 9,5 kilometara u narednih 10 dana. Završićemo kompletnu trasu do Požege, sada tu nemamo Munjino Brdo, biće pušteno do 1. juna. Završićemo preko 30 kilometara, spojićemo Požarevac sa auto-putem Beograd – Niš. Završićemo do septembra sledeće godine, pre roka kompletan Dunavski koridor i onda se kaže to nikome ne koristi. Hajde da pitamo građane Trstenika i Vrnjačke Banje, građane Požarevca, građanke i građane Loznice, da li im ti putevi koriste ili ne koriste? Hoće li da se voze tim putevima ili neće? To je stvarno neverovatna zamena teza. Nikome ne koristi, ako ih gradi neko drugi. Pošto mi nismo znali da izgradimo, onda bi koristilo samo mi to nismo znali da radimo. Budžet Ministarstva građevinarstva, saobraćaja i infrastrukture za ovu godinu iznosi 273,7 milijardi, inače 2,3 milijarde evra, 81% budžeta su projekti, kapeks. Znate, koliko je iznosio budžet Ministarstva građevinarstva, saobraćaja i infrastrukture 2012. godine? Dvadeset osam i po milijardi ili 205 miliona evra, 10 puta je veći sada, 10 puta i to su investicije. Kaže se, da većina građanki i građana nema dobar put. Tako je, tu se misli na atarske puteve i na lokalne puteve. Pa, mi smo prošle godine uradili skoro 700 kilometara regionalnih i lokalnih puteva. Predsednik Vučić je najavio da ćemo sledeće godine investirati 250 miliona evra u lokalne puteve. Za 250 miliona evra može da se uradi 4000 kilometara lokalnih puteva. Ipak, biće potrebno da se uradi i one tamo godine, taj projekat traje četiri do pet godina i tako se podiže kvalitet života ljudi. Prema tome, tačno je da zaostajemo za zapadnim i centralnim zemljama Evrope, ali ako budemo slušali predloge da se prekinu svi projekti infrastrukture, onda ih zaista nećemo nikada dostići. Takođe, netačno je da izgradnja javne infrastrukture ne znači razvoj Srbije, gde god se izgradi put, gde god se izgradi brza pruga ili obična, rekonstruiše obična pruga, tu dolaze investicije. Nove investicije znači nova radna mesta. Nova radna mesta znače razvoj turizma, razvoj lokalnog biznisa i tako se Srbija razvija. Uzmite primer Sava centra, to je privatna investicija, svi su nas iz opozicije napadali kada smo na tenderu prodali Sava centar, na tenderu na koji je svako mogao da se javi, 120 miliona evra je investirano u taj Sava centar, danas nemate mesta u hotelima u Beogradu, zato što je to kapacitet da imate šest do sedam hiljada ljudi, kongresnog turizma. To znači razvoj. Znači, kada negde izgradimo put, to znači da se tamo gradi fabrika. Prema tome, hajde da ne budemo licemerni i dvolični, hajmo da verujemo da je dobro da se Srbija razvija. Hajde da verujemo da je dobro da se izgradi auto-put bez obzira ko ga gradi, jer svako je imao priliku da ga gradi i to onda znači razvoj. Na kraju, hoću da kažem, i mislim da je to najvažnije, uvek je dobro kada se nešto novo izgradi, makar bilo gore od onoga što nikada nije izgrađeno. To nas je odavno naučio Duško Radović, a to vidim da u ovoj Skupštini mnogi još nisu naučili. 

ANA BRNABIĆ Hvala vam. Određujem sada vreme za pauzu od šezdeset minuta, onda nakon toga reč ima ministar Dejan Ristić. Ministre izvinite, sačekaćete posle pauze. Hvala vam. 

ANA BRNABIĆ Nastavljamo sa radom. Reč ima ministar Dejan Ristić. Izvolite. 

DEJAN RISTIĆ: Poštovana gospođo predsednice Narodne skupštine, uvaženi narodni poslanici, poštovani gospodine predsedniče Vlade i dame i gospodo članovi Vlade, dozvolite mi samo da se osvrnem na određene strahove koje je izrazilo nekoliko uvaženih narodnih poslanika u vezi sa autentičnošću podataka o rastu i razvoju privrede u prvih osam meseci ove godine, što je uslovilo, naravno, rebalans budžeta i plus od 132,5 milijarde. Kada govorimo o sektoru telekomunikacija, želim da vas obavestim i da sa svima vama podelim zadovoljstvo da je sektor telekomunikacija prošle godine ostvario suficit od 3,44 milijarde evra. To je bila rekordna godina. Za prvih sedam meseci ove godine beležimo rast od 20,29%, što znači da ćemo preći bez bilo kakvih teškoća cifru od četiri milijarde evra suficita u ovoj godini, kada govorimo o sektoru informaciono-telekomunikacionih tehnologija. S druge strane, ono što mislim da je važno i što čak naša javnost ne zna u dovoljnoj meri, 12,2% srpske privrede čini sektor informaciono-telekomunikacionih tehnologija. Taj sektor učestvuje za sada sa 6,8% BDP-a. Takođe, zaposleno je oko 115.000 ljudi i prosečna plata u maju, neto prosečna plata iznosila je 234.000 dinara sa tendencijom daljeg rasta. To jesu egzaktni podaci Republičkog zavoda za statistiku, tako da bih želeo da se priključim i predsedniku Vlade i mojim uvaženim kolegama koji su iznosili podatke generalno i za kompletnu srpsku privredu. Ovome dodajem i sektor informaciono-komunikacionih tehnologija. Koristim priliku, mislim da kolega Selaković nije tu, ali budući da sam četvrt veka proveo u sektoru kulture, želim da potvrdim da je rebalansom budžeta opredeljeno više sredstava za kulturu po prvi put nakon 25 godina, koliko ja radim u kulturi, i želim na tome da zahvalim i kolegi Selakoviću i vicepremijeru Malom na tome što je rebalansom budžeta po prvi put izdvojeno više sredstava i za kulturu. Hvala vam najlepše. 

ANA BRNABIĆ Hvala. Reč ima narodni poslanik Borislav Antonijević. Izvolite. 

BORISLAV ANTONIJEVIĆ: Hvala. Uvažene kolege poslanici, uvaženi ministri, uvaženi predsedniče Skupštine, pomaže Bog. Mi, Snaga naroda - prof. Branimir Nestorović, uvidom u predloženi rebalans budžeta Republike Srbije za 2024. godinu smatramo da je rebalans nedomaćinski, zakasneo, u znatnoj meri nezakonit i netransparentan. Naravno, kao što je i većina stvari u Srbiji netransparentna, pa se nadamo brzoj promeni. Par reči o fiskalnom deficitu. Postojećim budžetom Republike Srbije za 2024. godinu planiran je fiskalni deficit Republike od 197 milijardi dinara, odnosno 1,7 milijardi evra, odnosno 2,2 % BDP-a, što je inače previsoko za Srbiju. Predloženim rebalansom umesto da se smanjuje, predlaže se uvećanje deficita sa 197 na 263 milijardi dinara, što je i uvećanje za oko 540 miliona, pola milijarde evra, što je rast za oko 30% ovog fiskalnog deficita. Budžetski deficit, kada pričamo o njemu, rebalansom se predlaže ogromno uvećanje budžetskog deficita, za oko 90 milijardi dinara, odnosno sa 122,7 na 215,9, odnosno preko 70%. Ovako veliko uvećanje fiskalnog i budžetskog deficita u kontekstu predloženih namena koje će se finansirati putem deficita je pogrešno i predstavlja još jedan u nizu koraka koji vode ka neodrživosti javnih finansija Srbije na srednji rok bez prodaje vitalnih i najvrednijih resursa koji su još ostali i bez dodatnog zaduživanja. Sada, ako su ovom budžetu, rebalansom budžeta predviđena prodaja vitalnih resursa i najvrednijih resursa koji su još ostali, to je sada već drugi deo za komentarisanje. Osnovana svega je pogrešno usmeravanje budžetskih sredstava koja su uvećana. Rebalansom budžeta za 2024. godinu predlaže se da se ukupni rashodi i izdaci planirani Zakonom o budžetu za 2024. godinu povećaju za 198,48 milijardi dinara, odnosno 8,87%. Novi uvećani rashodi se suštinski ne finansiraju iz ušteda do kojih bi se došlo odgovornijim i efikasnijim upravljanjem budžetom Srbije, što bi predstavljalo zdrav domaćinski pristup koji ovde, naravno nije pristup, nego se u najvećoj meri finansiraju iz povećanog deficita i zaduživanja zemlje u odnosu na prvobitni plan finansiranja budžeta Srbije. Najveće promene koje donosi rebalans uglavnom predstavljaju samo formalizovanje odluka i mera koje je jedan čovek, naravno, neovlašćeno najavljivao mesecima unazad, čime je vođenje fiskalne politike izmešteno van nadležnih institucija, mimo procedura i pravila i pravila definisanih uređenim sistemom za upravljanje javnim finansijama. Ignorisanje zakonskih deficita ovog budžetskog procesa je ozbiljan problem javnih finansija Republike Srbije zato što se preskakanjem propisanih procedura povećava rizik da mere koje se preduzimaju i raspodela budžetskih sredstava neće adekvatno odgovoriti na najvažnije potrebe društva, već poluprivatnom, netransparentnim aranžmanima koji se dogovaraju, a onda e pokrivaju od strane Skupštine. Umesto što se najveći deo uvećanih rebalansiranih rashoda i izdataka usmerava u preskupe i koruptivne projekte tipa Nacionalni stadion, EKSPO i slično i u nabavku roba i usluga, naglašavam, potrebno je bilo najmanje 70% od 198,48 milijardi dinara usmeriti u sektor obrazovanja, zdravstva, socijalne zaštite, kulture, zaštite životne sredine, poljoprivrede ili smanjiti zaduženost države. To bi onda već bilo odgovorno ponašanje i odgovorno raspolaganje. Recimo, da navedem jedan primer pogrešnog uvećavanja sredstava iz rebalansa budžeta – rashodi za korišćenje roba i usluga. Umesto da se rebalansom rashodi za korišćenje roba i usluga, materijalni troškovi, troškovi održavanja itd. smanje, ovi rashodi se povećavaju za 7,27% na 225,2 dinara, blizu dve milijarde evra, što je u odnosu na 2020. godinu 135 milijardi dinara i predstavlja uvećanje za oko 90 milijardi dinara ili 60%. Pravi domaćin bi umesto da ih povećava uradio suprotno, ostvario bi uštede kroz racionalizaciju troškova, efikasnije i odgovornije upravljanje, strože kontrole, konkurentne javne nabavke kroz strukturne reforme itd. Drugi primer da navedemo nefinansijsku imovinu. Od ukupnog uvećanja rashoda budžeta u iznosu 198,4 milijardi na uvećanje sredstava za nefinansijsku imovinu bi otišlo 52%. Znači, 102,3 milijarde oko 870 miliona evra. Izdaci za nefinansijsku imovinu planirani su u iznosu nekih skoro 570 milijardi dinara i veći su za 102 milijarde u odnosu na inicijalni iznos planiranih budžetom za 2024. godinu, a značajna sredstva su obezbeđena za Vojsku, EKSPO, izgradnju i rekonstrukciju prateće infrastrukture na aerodromu „Konstantin Veliki“ u Nišu, nabavku pet novih elektromotornih vozila brzine 200 km, brzu saobraćajnicu IV reda Novi Sad – Ruma, projekat mađarsko-srpske železnice, izgradnju saobraćajnice Ruma – Šabac – Loznica, adaptaciju brodske prevodnice u sastavu „Đerdapa II“, izgradnja brze saobraćajnice Iverak – Lajkovac, izgradnju mosta obilaznice oko Novog Sada sa pristupnim saobraćajnicama, izgradnju pruge između Zemun Polja i Nacionalnog stadiona. Sve ovo što se radi, naravno, radi se sa netransparentnim izveštajem troškova koliko šta košta, koliko koji projekat uzima, koliko je to po kilometru, koliki su ti projekti, koliki su glavni troškovi? Prema tome, jasno je da rebalans predlaže, pre svega, da bi se namaknula dodatna sredstva za veliki broj projekata EKSPO 2027, nacionalni stadion, izgradnju mosta, da ih ne nabrajam ponovo, koji su izuzeti od primene Zakona o javnim nabavkama i postupka eksproprijacije, gde je Vladi omogućeno da strateškog partnera izabere bez tendera, odnosno direktnom pogodbom. Znači, imamo nezakonito budžetiranje sredstava za kapitalne projekte. Kapitalni projekti veće vrednosti od 25 miliona evra, za koje ne postoji studija izvodljivosti, sada pričamo o preporuci Fiskalnog saveta, ne bi smeli da se uključe u budžet Republike, budući da se upravo na osnovu Studije izvodljivosti donosi odluka o uključivanju kapitalnog projekta u budžet. Uključivanje kapitalnih projekata u budžet Republike Srbije bez postojanja i prezentovanja javnosti Studije izvodljivosti suprotno je pravilniku o prethodnoj Studiji izvodljivosti i Studiji izvodljivosti. Postavlja se sad jedno pitanje - da li svi ovi projekti za čije izvođenje se predlaže budžetiranje sredstava u budžetu Republike Srbije za 2024. godinu na poziciji - Nefinansijska imovina, imaju ovu Studiju izvodljivosti? Ako je imaju, potrebno je istu javno objaviti, jer se ovi projekti finansiraju iz javnih finansija. Znači, pričamo o preporuci Fiskalnog saveta, na koju se svi pozivaju. Zakonom o planskom sistemu iz 2018. godine predviđena je obaveza Vlade da do 1. januara 2020. godine podnese Skupštini na usvajanje predlog Plana razvoja Srbije za period od najmanje 10 godina, što je hijerarhijski najviši dugoročni dokument razvojnog planiranja. Nemamo ga. U skladu sa prioritetima koji su u njemu definisani, sledeći korak Vlade bi bio da usvoji investicioni plan za period od najmanje sedam godina, koji sadrži sve planirane investicije u oblastima od javnog interesa, usklađene sa srednjoročnim smernicama ekonomske politike iz fiskalne strategije, prostornim planovima, lokalnim planovima razvoja i dr. Ono što pričamo da je prisutna netransparentnost rebalansa budžeta, članom 276. Zakona o budžetskom sistemu je predviđena obaveza Vlade da obezbedi ažurne finansijske i nefinansijske informacije koje se odnose na upravljanja fiskalnom politikom i da su one dostupe i da oni koji su odgovorni za objavljivanje takvih informacija te informacije ne uskraćuju. Rebalans budžeta Republike Srbije je netransparentan, ne samo kada su u pitanju projekti dati u okviru nefinansijske imovine, pošto nema navedene Studije izvodljivosti, jel, po preporuci Fiskalnog saveta, nema obrazloženja razloga zbog kojih je potrebno povećanje sredstava za svaki od konkretnih projekata, stanje u realizaciji projekata, itd. Netransparentnost je vidljiva i kod drugih budžetskih pozicija čije je uvećanje predloženo rebalansom. Rashodi za zaposlene, planirani u iznosu od 491,81 milijardu dinara veći su za 16,2 milijarde dinara, 3,4% u odnosu na iznos planiran budžetom za 2024. godinu. Navedeni rashodi najvećim delom su povećani zbog novog zapošljavanja kod pojedinih budžetskih korisnika koji su dobili saglasnost Komisije za davanje saglasnosti za novo zapošljavanje i dodatno radno mesto. Pitanje naše je - kod kojih budžetskih korisnika je došlo do novog zapošljavanja i koji je to broj? Opet nejasno, netransparentno. Ovako se ne obrazlaže finansijski akt kojim se traže nova, uvećana sredstva. Rashodi za korišćenje usluga, roba, planirani u iznosu od 225,28 milijardi dinara veći su za 15,27 milijardi dinara, odnosno 7,27% u odnosu na iznos planiran budžetom za 2024. godinu. Opet pitanje postavljamo - kod kojih budžetskih korisnika će se najviše povećati sredstva za nabavku roba i usluga i koje su to vrste roba i usluga i iz kojih razloga je predloženo povećanje? Mi sad ovde imamo neke ostale tekuće rashode, planirane u nekim iznosima od 58,33 milijarde, koji su veći za 8,5 milijardi, odnosno 16,96% u odnosu na iznos koji je planiran i u okviru ove kategorije rashoda najveće povećanje odnosi se na novčane kazne i penale po rešenju sudova. Pitam sve, pitam Vladu Srbije - koje institucije i za koje sudske predmete i sporove su napravljeni najveći troškovi po osnovu sudskih kazni i penala i da li je budžetska inspekcija, ili možda i policija, proveravala razloge koji su doveli do gubitka sporova, identifikovali odgovornost nadležnih rukovodilaca i zašto to nije objavljeno, i kako su ti rukovodioci sankcionisani? Kada slušamo uvažene ministre finansija i infrastrukture, ja mislim da oni pričaju o nekoj drugoj zemlji, da ne pričamo uopšte o Republici Srbiji i da ne pričamo uopšte o narodu Republike Srbije, već pričamo o nekom imaginarnom narodu koji živi i perfektno uživa u svemu, sa savetom da mu dva jaja mogu poslužiti energetski za ceo dan. Jedva čekam da vidim četiri hiljade kilometara lokalnih puteva po ceni 64 hiljade evra po kilometru, da vidim kako će ti putevi biti napravljeni, pa me interesuje kako to da brza saobraćajnica košta 11 miliona evra po kilometru, a sada već vidimo predlog da će 250 miliona evra koje je Republika Srbija ostavila za izgradnju lokalnih puteva, to izaći enormno manje. Još ima pitanja, ali ima i još izlagača, ne bih vas više zadržavao. Hvala. 

ANA BRNABIĆ Hvala. Reč ima potpredsednik Vlade Siniša Mali. 

SINIŠA MALI: Hvala puno. Nekoliko komentara, poštovani narodni poslanici, na izlaganje koje smo imali priliku da čujemo. Krenuću od kraja izlaganja, da se priča o nekoj drugoj zemlji, nekoj imaginarnoj zemlji, imaginarni narod koji živi perfektno. Znate, niko nikada nije rekao da živimo perfektno. Živimo u teškim vremenima. Ako pogledate globalnu ekonomiju, ako pogledate i druge mnogo razvijenije i veće zemlje od nas, videćete koliko se teško živi i videćete kako i mnogo veće ekonomije imaju usporenije stope rasta od naše zemlje, kako su i tokom energetske krize imale problema sa snabdevanjem električnom energijom, gasom, kako su bile nestašice hrane u njihovim prodavnicama, kako nisu imali sve one vakcine protiv korone koje smo mi nabavili. Mi ne kažemo da smo perfektni. Mi kažemo da smo daleko od toga. Ali, svaki naš potez, sve ono što radimo, vodi nas ubrzano ka tome da dođemo do nivoa i standarda razvoja u EU. I to je naš strateški cilj. Da je lako, pa nije lako. Da li je bilo jednostavno naći i svakom građaninu da isplatimo sto evra kada je korona krenula? Pa, nije, ali to su obezbedile stabilne javne finansije naše zemlje. Da li je bilo lako obezbediti gas i naftu i sve ostalo kada je bila energetska kriza 2022. godine? Pa, nije. Da li je bilo lako obezbediti sve lekove? Pa, nije. Popuniti robne rezerve? Pa, nije. Ali smo uspeli sve to da uradimo, pri tome nijednu investiciju nismo zaustavili. Ako vi gledate i upoređujete imaginarni narod, imaginarnu zemlju, kako izgleda danas sa onim kako je bilo pre 12 godina, onda je problem u vama. Problem nije u nama. Ne vidite stotine kilometara autoputeva, da ne vidite ni brze vozove koje imamo u Srbiji, da ne vidite brze saobraćajnice, da vas nije briga što smo više nego duplo umanjili stopu nezaposlenosti među mladima u Srbiji, da imamo rekordno visok i rekordan broj otvorenih radnih mesta, da smo uz sve to uspeli da zadržimo makroekonomsku stabilnost i da imamo, na svu sreću, za dodatne investicije u poljoprivredu i u zdravstvo i u prosvetu i u našu Vojsku, i dalje u kapitalne investicije. Pozivate se na Izveštaj Fiskalnog saveta. Ima tu pristojnih komentara. Dakle, uvek smo imali fer i korektan odnos sa Fiskalnim savetom, ali samo krenite od početka Izveštaja koji jasno kaže da, što se fiskalnog deficita i ulaganja tiče, koji su predloženi ovim rebalansom budžeta, on ne ugrožava ni fiskalnu, ni makroekonomsku stabilnost i o tome ne moram da govorim ni ja više. Pročitajte, rekao sam malo pre, izveštaj kreditnih rejting agencija, pročitajte izveštaj MMF-a, pa ćete da vidite koliko niste u pravu. Ako vam nije dovoljno to da je Srbija druga po stopi rasta BDP-a u prvoj polovini ove godine, pa ne znam kada je to bila u neko prethodno vreme. Pa, nikada. Da li to možda govori u prilog ispravnosti ekonomske politike koju vodimo? Da li možda rekordan broj zaposlenih govori u prilog te politike? Da li rekordno niska stopa nezaposlenosti govori u prilog te politike ili rekordno visoke strane i direktne investicije, s obzirom da ih imamo kao nikada do sada u istoriji jer se Srbija promenila, naš kredibilitet se promenio, postali smo atraktivna i stabilna zemlja za ulaganje? Govorite o studijama izvodljivosti, velikim kapitalnim projektima. Nemoguće je da ne znate da je jedan od reformskih ciljeva u dogovoru sa MMF-om bilo uvođenje Sektora za praćenje fiskalnih rizika i da je bilo uvođenje Komisije, odnosno komisije gde je predsednik predsednik Vlade, gde sam ja neki zamenik itd, koji upravo odobrava svaki veliki kapitalni projekat u visini od više od 20 miliona evra, gde postoji jasno precizna specifikacija, metodologija na koji način se projekti ocenjuju, gde svaki projekat mora da ima i studiju izvodljivosti. Nemoguće da to ne znate pošto to sprovodimo već godinama unazad i upravo taj deo reformskih paketa koje imamo sa MMF-om oni su ocenili perfektno, sprovodi se, vodi se računa o svakom projektu. Zašto onda obmanjujete javnost i lažete? Ako ne znate, pitajte, ali nemojte da definišete nešto da je dato ako nije dato ili samo zbog toga što nemate informaciju. Kada govorite o robama i uslugama, ja se stvarno nadam da ste dobro razmislili oko toga, jer ja smatram da je to više nepoznavanje strukture šta sve ulazi u robe i usluge nego bilo šta drugo. Dakle, najveća povećanja odnose se na MUP, dakle 3,6 milijardi dinara, od čega je dve milijarde za materijal i ishranu, 0,7 milijardi za ostale troškove, odnosi se na organizaciju događaja koji su važni za Republiku Srbiju, posete raznih predsednika, premijera u našu zemlju. Dakle, na svu sreću, na ponos svih građana Srbije mi imamo nikada veći broj poseta raznih diplomata koji dolaze u Srbiju. Srbija se promenila. Ono što mi je neverovatno da ne znate, sticajem okolnosti takva je klasifikacija, 26,2 milijarde od tog iznosa je ulaganje u nauku. To su plate naučnicima. Hoćete li da smanjimo plate naučnicima? Hoćete li da budemo u neko vreme pre 12 godina gde je ovaj iznos bio četiri, pet puta manji? Ovde je takođe nabavka čizama i uniformi za vojsku i za policiju. Kupovina hrane za učeničke i studentske domove, za gerontološke centre. Pa šta ste protiv toga? Recite, ljudi – nećemo da studenti imaju šta da jedu, nećemo da finansiramo studentske domove, nećemo da finansiramo gerontološke centre ili se bar unapred upoznajte sa tim šta stoji i šta je u klasifikaciji robe i usluge. Ovo ostalo, da budem iskren, ja se nisam snašao u vašem uvodnom izlaganju, neka bude da sam ja kriv, da ja ne razumem ono što sam pisao u ovom rebalansu, a od brojki i cifara stvarno se nisam snašao. Ono što mi je važno je ova rečenica na koju se pozivam – Fiskalni savet. Dakle, idemo sa većim ulaganjima, idemo sa većim kapitalnim ulaganjima, pratimo metodologiju koju imamo sprovedenu, dakle vodimo računa o isplativosti svakog projekta. Imamo visoku stopu rasta, hoćemo da ona bude još viša. To je naša ekonomska politika, ekonomska strategija, pokazuje dobre rezultate, možda se razlikuje od neke vaše koju nismo imali priliku da čujemo jer samo sam čuo komentare negativne na rebalans, ne ideju kako bi nešto bilo drugačije. Sa te strane zahvaljujem, ali mi sa našom ekonomskom politikom, rastom plata, rastom penzija i rastom ulaganja u infrastrukturu naše zemlje apsolutno nastavljamo i dalje. Hvala puno. 

ANA BRNABIĆ Izvolite. Reč ima narodni poslanik Antonijević, verujem po Poslovniku? 

BORISLAV ANTONIJEVIĆ: Da.

ANA BRNABIĆ Recite. 

BORISLAV ANTONIJEVIĆ: Član 107. Uvreda narodnog poslanika.

ANA BRNABIĆ Hajde recite. 

BORISLAV ANTONIJEVIĆ: Uvaženi ministar je izjavio da lažem. Očekivao sam od uvaženog ministra da odgovori na neko od ovih pet postavljenih pitanja koja se odnose na nedomaćinsko, zakasnelo i u znatnoj meri nezakonito i netransparentno ponašanje. Sve ovo što sam izneo u ovom govoru je deo ovog materijala koji smo dobili za rebalans budžeta. Znači, nema ovde laganja, nego ono što je dostavljeno i ono što je do sada primenjivano. Ako pričamo o preporukama Fiskalnog saveta onda pričamo o preporukama Fiskalnog saveta. Ne znam dokle ćemo da koristimo… 

ANA BRNABIĆ Ovo nije povreda Poslovnika. 

BORISLAV ANTONIJEVIĆ: Kako nije povreda Poslovnika kad je čovek izjavio da lažem u svemu onome što sam izjavio, a rekao, izneo sve iz rebalansa budžeta. 

ANA BRNABIĆ Potpredsednik Vlade nije izjavio da lažete, ali ako želite da nastavite… 

BORISLAV ANTONIJEVIĆ: Nije predsednik, nego ministar finansija. 

ANA BRNABIĆ …nastavite, ali ću vam oduzeti vreme, pošto nije povreda Poslovnika, kako god vi želite. Hoćete li da nastavite? 

BORISLAV ANTONIJEVIĆ: Nema potrebe. 

ANA BRNABIĆ Hoćete li da se izjasnimo o povredi Poslovnika? Gospodine Cvejiću, opet ste se prijavili za reč? Zbog čega? 

SLOBODAN CVEJIĆ: Nisam.

ANA BRNABIĆ Dobro, onda ste iz nekog razloga u sistemu. Reč ima narodni poslanik Zoran Lutovac. 

ZORAN LUTOVAC: Dužnost pravog patriote je da sačuva zemlju od svoje vlade. To je rekao Tomas Pejn. U skladu sa tim smatram da je neophodno da informišem javnost, da ukažem građanima na postojanje jedne ogromne anomalije u javnim finansijama. Kao uvod u problem, podsetiću vas na aferu Slaviša Kokeza i 600 miliona evra. Demokratska stranka ima dokazima potkrepljena saznanja da svake godine, počevši od 2016, pa nadalje, misteriozno nestane, odnosno bude značajno manje naplaćeno PDV-a prilikom uvoza. Ova pojava poznata je pod nazivom VAT gap. Analize koje je izradio ekspertski tim DS, uz pomoć eminentnih inostranih ekonomskih forenzičara pokazuju da je u periodu od 1. januara 2016, pa zaključno sa 31. decembrom 2022. godine nestalo misteriozno ukupno dve milijarde 642 miliona evra. Na ovaj iznos treba dodati 557 miliona evra koji su nestali prošle godine. Gde nestaje taj novac i ko je odgovoran za ovo? To ostavljam građanima da zaključe. Nadam se da je sada malo jasnije kako se vode javne finansije, tj. kako se upravlja novcem svih građana. Ono što bih takođe rekao, pozivajući se na Tomasa Pejna, jeste pitanje za ovu Vladu – koliko novca se izdvaja za batinaše i botove? Jutros ispred rektorata krenulo je maltretiranje studenata u Novom Sadu koje je očigledno organizovano i u kojem učestvuju lokalne vlasti, jer su i oni tamo bili prisutni. Dakle, vi kada pogledate ko su ti ljudi, kako se oni finansiraju, očigledno je da iza njih stoji ovaj režim. Da li je to iz crnih fondova ili postoje neki regularni tokovi. Inače, botovi zarađuju mnogo više nego što zarađuju prosvetni radnici koji se bune. Dakle, građani imaju pravo da znaju kako se troši njihov novac. Ono što je važno reći jeste da se zakazuju sednice o rebalansu po hitnom postupku i da je poslednji put 2019. godine zakazana po redovnom postupku rasprava o rebalansu budžeta. Što se tiče pozivanja na Fiskalni savet, očigledno je da stalno toliki raskorak između onog što je inicijalno i onog što se kasnije utvrđuje rebalansom da je veliko i onda se postavlja pitanje kompetentnosti onih koji utvrđuju inicijalni budžet, pa ga posle popunjavaju. Kad se već pozivate na Fiskalni savet, pročitajte i ovo šta je rekao Fiskalni savet u slučaju kada imamo višak para na koji se vi pozivate pa kažete da ga rasporedimo. To je jedna populistička poruka i bilo bi dobro da pročitate šta Fiskalni savet na to kaže, kad ga već toliko citirate. To vam je u rangu one poruke - nećemo se zaduživati, uzećemo kredit. Ne znam ko je to tačno rekao, da li Grunf ili neko od ministara, ali znam da je vrlo upečatljiva izjava. Što se tiče samog rebalansa budžeta paradoksalno je da se u uslovima porasta prihoda iznad plana nastavlja se sa povećanim zaduživanjem države, odnosno, građana, pri tome kaže se, da je to veliki broj zaposlenih, a u opšte se ne pominje inflacija kao izvor viših prihoda. Inflacija je - šta? Inflacija je ilegalni porez, porez na građane. To vam samo pokazuje kolika je briga za građane ovog režima. Što se tiče visokog nivoa javnih investicija, da, ali on ne prati snažniji rast društvenog proizvoda. Onda se postavlja pitanje efikasnosti javnih investicija koje su stalno iznad 5% BDP, a efikasnost ni približno na tom nivou. Tako da, ukupni faktor produktivnosti koji meri kvalitet javnih investicija je vrlo nizak. Ono što je jako bitno da vi imate neke viškove, a onda se nepovoljno zadužujete. Napominjemo da su troškovi kamata za šest meseci 2024. godine od oko 916 miliona evra viši od ukupnih troškova kamata za čitavu 2022. godinu. Izdaci za kamate su gotovo jednaki izdvajanjima za socijalnu zaštitu, a sam trošak kamata premašuje 2% BDP. Samo da ilustrujem, o čemu govori i Fiskalni savet, poslednje evro obveznice, koje je emitovala država imale su kamatu od 6%, a još nepovoljniji su krediti od komercijalnih banaka od 8 i 9%, a sve za projekte Šabac-Loznica, Dunavska magistrala, obilaznica oko Kragujevca, nacionalni stadion. Broj zajmova kod stranih zajmodavaca nastavlja da raste. Srbija trenutno ima 170 inostranih zajmova. Znači, imamo jedan paradoks, dobro stojimo, zato se zadužujemo po vrlo nepovoljnim okolnostima. Ono što je takođe bitno, čemu služi zajam pod naslovom Projekat upravljanja tranzicijom rudarskog sektora za budući razvoj od 70 miliona evra? Da li se ovde radi o projektu rudarenja litijuma? Voleo bih da čujem na šta se odnosi ova stavka, a ako ne imaćemo sednicu posebno na tu temu. Što se tiče predloga, evo da vam kažem i neke predloge. Predlažemo da se menja izbor prioriteta, jer to određuje pravac u kojem se krećemo u veselo propadanje ili oporavak i razvoj. Predlažemo da se umesto u projekte za pljačku i pranje novca ulaže u obrazovanje, zdravstvo, inovacije i nauku, a ne ovako na kašičicu rebalansom, nego u pravim iznosima sistemski, jer to podstiče privredni rast i borbu proti siromaštva. Pod tri, predlažemo da se umesto vojnog roka kao obavezno uvede srednja škola. Potrebno nam je da imamo učenu decu, one koji će moći da visoko produktivno rade u ovoj državi, a ne da motaju kablove, a ne da budu robovi stranih investitora i da nose pelene. Imam jedan zanimljiv predlog, nadam se da ćete ga ozbiljno razmotriti, Aleksandar Vučić je nedavno pronašao milijardu evra u budžetu za regionalne puteve. Predlažem da se uloži novac u nova istraživanja budžeta. Možda pronađemo nova nalazišta u drugim zabačenim delovima budžeta. Dobro je ulagati u infrastrukturu, ali mi postavljamo pitanja u ime građana - zašto se probijaju rokovi, zašto se put do Požege gradi šest godina ako je rečeno i ugovoreno da će biti gotov za tri godine? Vučić je najavio brzu prugu do Budimpešte do 2018. godine. Sada je 2024. godina i najavljuje se da će biti do kraja ove godine. Zašto su cene po pravilu znatno veće od ugovorenih? Ugovori se jedna cena i onda vrlo brzo dođe do promena naravno na više. Zašto je kilometar puta kroz ravnu Vojvodinu skuplji nego kroz planinske vrleti Crne Gore? Zašto se poslovi sklapaju direktnim pogodbama umesto da u nadmetanju dobijemo bolje cene? Zašto nešto plaćamo skuplje a ne moramo? Zbog čije provizije? Dokle će građani Srbije da finansiraju korupciju? U godišnjoj listi najbolje zemlje koju je objavio "Ju eS njuz end vrld riport", prenosi "Dejli mejl" našlo se ukupno 89 zemalja i Srbija je na 88 mestu i posle Ukrajine koja je na 80 mestu gde se vodi rat. Jedino iza nas je Belorusija. Ono što smo čuli ovih dana od zvaničnika, kažu - evo nailazi talas veliki poplavni Dunava i kaže - srećom, imali smo sušu. Po toj logici srećom smo i siromašni pa imamo veliki prostor za napredak. Odlične imamo grunfove u Vladi Srbije. Nacionalni stadion. I prošle i ove godine za nacionalni stadion bilo je potrebno da se rebalansom vrše korekcije. Prošle godine narasli su troškovi za 50%, a ove godine za 200%. Što se tiče izdataka u razvoj najbolji pokazatelj su izdaci u BIA, izdaci za BIA rastu rapidno iz godine u godinu. Kriva na grafikonu izgleda kao kobra koja se sprema da napadne. Tako rastu, tako izgleda grafikon za BIA. Troškovi predviđeni rebalansom porasli su skoro 90% što se tiče EKSPA. Znači, ove godine ukupna potrošnja iznosi oko 404 miliona, a planira se ukupno skoro 18 milijardi. Među tim troškovima predviđena je i pruga Zemun polje - nacionalni stadion. Ajde da imamo železnicu, svako ko ima smisla za humor se smeje, ajde da imamo uređenu železnicu da nam se iskaču teretni vozovi sa opasnim materijama, ovaj čovek ne bi smeo da sedi koliko iskaču ti vozovi. U mnogim deonicama u Srbiji najveća moguća brzina je 20 na sat. Trotinetom se brže do Niša stiže, a oni grade prugu Zemun polje - nacionalni stadion. Pa bravo. Šta da vam kažem? Troškovi Kancelarije za KiM treba da porastu za 23%. Što je manje Srbije na KiM to su troškovi Kancelarije za KiM veći. Pazite, premašuju zbir subvencija za nauku, kulturu i zaštitu čovekove sredine. A koja je uloga te Kancelarije? Da bezbolno prenese institucije koje su bile pod kontrolom Srbije da prenese na Prištinu. Jel to zadatak? Dakle, ono što bih na kraju rekao jeste da nam ovde dođe čovek koji je odeven u deset hiljada evra i govori nam o tome kako super živimo, ali da bismo još bolje živeli njegovi ministri kažu, da pređemo na dva jaja dnevno ili na paštetu od 37 dinara ili na parizer koji ima sadržaj postotak mesa na nivou, na nivou cenzusa od tri posto. Eto to su vam preporuke ove Vlade koja tom brzinom grabi ka napretku. Dakle, aplaudirati Vučiću i ovoj Vladi, zato što vam daje vaš novac jeste isto kao aplaudirati aparatu za kafu u koji ste ubacili novac i onda vam iscuri ta kafa. Prema tome, građani, to je vaš novac i oni moraju domaćinski njime da se, da njime upravljaju, a ne na ovaj način da ubacuju projekte u kojima imaju ličnu korist, a gde ste tu vi? Stalno govorimo o napretku, a vi kad uđete u prodavnicu najbolje vidite taj napredak. Nekada ste sa hiljadu dinara mogli da napunite dve kese, sada ne možete pola kese. E, to vam je taj napredak. Hvala vam. 

ANA BRNABIĆ Reč ima prvi potpredsednik Vlade, Siniša Mali. Izvinite, Milenko Jovanov. Izvinite. 

MILENKO JOVANOV: Što kažu, klinci u tom svom žargonu – teško je sad, stvarno je teško sad bilo šta odgovoriti na ovako. To vam je kao ovi narodni pevači što niko nije hteo da peva posle pokojnog Šabana Šaulića, jer on tako podigne kvalitet pesme da niko posle njega neće da peva. Teško je sad govoriti posle ovako jednog nadahnutog govora, posebno, prošlog četvrtka smo imali jednu sednicu skupštinskog odbora gde je jedan poslanik iz te grupacije rekao kako oni govore iz srca i niko im ne piše govore, a imali ste prilike da vidite kako taj govor iz srca izgleda zaista srčano, energično. Potrudiću se da odgovorim koliko mi moje skromne mogućnosti dozvoljavaju. Dakle, kada je neko ostavio BDP na nivou 33 milijarde evra, a danas je 76 milijardi evra, onda vidite da ima rasta BDP-a. Što se pruga tiče, kaže, idu vozovi 20 na sat i ne znam ni ja šta. Inače, oni su ostavili vozove koji su leteli kao munje. U njihovo vreme ne postoji čovek kome je pobegao voz. Dakle, ako je zakasnio voz, malo pruži korak, uđe unutra, stigne ga i vozi se dalje. Posle izađe, malo prošeta, protegne noge, pa se opet vrati i tako dalje. E, sad vi kad imate prugu gde se vozovi kreću 200 kilometara na sat, prigovaraju vam oni u čije vreme nikome voz nije mogao da pobegne. Znate, oni su ostavili te vozove koji su leteli neverovatnom brzinom i sada idu sporo. I onda dolazimo do najvećeg hita, a to je – znate građani oni troše vaš novac. A čiji ste vi to novac trošili? E, sad građani kad mi trošimo vaš novac imate put, imate brze pruge, obnavljaju se škole, obnavljaju se bolnice, rastu plate, rastu penzije. A kad su oni trošili vaš novac nema plata, nema penzija, dobijate otkaze, zatvorene fabrike, nema puteva, nema pruga, nema škola, nema bolnica. Pa, gde je završio taj novac? Pa, kod njih. Dakle, nema novca i za sve ovo što mi radimo i za njih. To je glavna razlika između naše dve politike. Mi kažemo da vašim novcem treba da gradimo za vas, a oni smatraju da vaš novac toliko dobro treba čuvati da najbolje da ga odnesu kući, jer je tamo najsigurnije, sve da sklone po svojim stanovima i tamo ga čuvaju da ga vi slučajno ne potrošite. Hvala. 

ANA BRNABIĆ Hvala vam. Siniša Mali. 

SINIŠA MALI: Hvala puno. Poštovani građani Srbije, uvaženi narodni poslanici, pokušaću da budem ozbiljan, da odgovorim na nekoliko stvari koje smatram da su za građane Srbije izuzetno važne. Imali ste priliku da čujete nešto o citiram – ogromnoj anomaliji u našim javnim finansijama, na kraju govorilo se o porezu na dodatu vrednost i većim prihodima koje u budžetu Republike Srbije imamo danas u odnosu i na godine koje su za nama, ali pogotovo na onaj period do 2012. godine, da ne bude da sam subjektivan, evo, ispred mene je Izveštaj Fiskalnog saveta oko rebalansa, gde kaže da se veći deo, citiram – očekivanog rasta poreskih prihoda može objasniti povoljnijim privrednim kretanjima, čitaj – raste nam BDP kao što sam vam rekao, druga samo najbrža rastuća ekonomija u prvoj polovini ove godine u Evropi. Višom realizacijom prihoda od očekivanih kao i konzervativnim planiranjem prihoda prilikom inicijalnog Zakona u budžetu. Kao što i sami, svaki put kada branimo budžet ovde pred vama za narednu godinu, mi kažemo da konzervativno planiramo prihode kako bismo na takav način iskontrolisali rashode i držali i nizak nivo deficita i na takav način kontrolisali i udeo javnog duga u BDP. Ali, dva podatka su mi veoma važna tu. Dakle, naša zemlja, naš budžet, da, ima veću naplatu poreza svih oblika poreza. Dakle, od poreza na dodatu vrednost, od poreza na dohodak građana, od akciza, od poreza na dobit preduzeća, upravo zbog toga što nam ekonomija raste. Pomenuo sam u svom uvodnom izlaganju da nam je rast većim delom ako ne i najvećim delom determinisan i određen upravo rastom domaće tražnje zato što su nam u realnom iznosu veće plate i veće penzije. Na to ukazuje i podatak da je promet u maloprodaju, dakle, 7,4% veći u realnom iznosu za prvih osam meseci ove godine u odnosu na isti period prošle godine. Više se troši, a pri tome ako se sećate uveli smo dva veoma važna reformske aktivnosti u našu privredu, a to je novi sistem e-fiskalizacije koja u realnom iznosu prati naplatu poreza. Još jednu stvar, a to su elektronske fakture, dakle, nemate više papirnih faktura u Srbiji kao što je nekada bilo, sve je elektronski što omogućava mnogo bolju kontrolu od strane poreske uprave. Sve je to uticalo na bolju naplatu poreza i naravno više zdravog novca u budžetu. Podsetiću vas za prvih osam meseci čak 132,5 milijardi dinara više novca, odnosno više prihoda od planiranog. Druga stvar koju hoću da podelim sa vama, vi prošle godine imate rekordnu profitabilnost srpske privrede, 972 milijarde dinara je neto dobit srpske privrede prošle godine, zato imate naravno porez na dobit koji nikada veći. Okruženje koje smo napravili, investicije koje smo napravili, atraktivnost tržišta koje smo napravili, Srbija koja se promenila dovela je do toga da naša preduzeća kojih ima sve više, koja zapošljavaju sve više ljudi i sve više zarađuju, samim tim nam ulazi i više novca u budžet i to je ta velika anomalija u našim javnim finansijama koja je za razliku od onih koji su o tome pričali, pozitivna, dovoljna i povoljna za naš budžet i za naš sveopšti ekonomski razvoj. Kada je javni dug u pitanju, nekoliko informacija koje želim da podelim sa vama pošto je to jedna od tema koja se nekako pominje više puta tokom današnjeg dana. Dakle, mi smo u potpunosti u makroekonomskoj stabilnosti kada je udeo javnog duga u BDP u pitanju. Rekao sam u svom uvodnom izlaganju, udeo javnog duga u BDP nam je 49,8%, daleko ispod nivoa Mastrihta, daleko ispod proseka Evrozone koji je trenutno 89%. Ono što želim da vam ukažem je samo par podataka da vidite kako zloupotreba pojedinih brojki može možda za one koji ne znaju da dovede do pogrešnog zaključka. Pomenuli ste, jedan od prethodnih govornika je pomenuo je evroobveznicu. Pa, ne kamatna stopa na evroobveznicu koju smo poslednju emitovali na tržištu na međunarodnom tržištu kapitala bila je u evrima 4,75%. Istog dana, tog dana šestomesečni euribor je bio 3,75%. Samo jedan posto je bila razlika između tzv. novca bez rizik, šestomesečnog euribora, i onoga po čemu se zadužila Republika Srbija. To se nikada nije desilo, taj spred koji je veoma uzak govori vam o poverenju koje investitori imaju u našu zemlju. U međuvremenu samo da vam dam par informacija ta bazna kamatna stopa, ovde ću biti dosadan nekim, ali hoću da znaju, ta bazna kamatna stopa kako u evrima tako i u dolarima mnogostruko se promenila u proteklih nekoliko godina upravo zbog ogromne globalne krize i poremećaja u lancima snabdevanja, korone i svega ostalog. Pogledajte, vi ste do pre godinu, izvinjavam se do pre četiri godine imali skoro besplatan novac. Dakle, kamatna stopa je bila i u dolarima i u evrima 0,25 ili 0, sada zbog velikih poremećaja na tržištima kapitala, vama je stopa kada su dolari u pitanju na 4,75, pet, nulta. Dakle, ne možete da se zadužite po kamatnoj stopi koja je ispod toga - 4,75, 5. Evro kada je u pitanju, ECB, euribor, dakle 3, 75, a kada pogledate naše troškove zaduživanja, kamate koje plaćamo, u proseku ponderisana kamatna stopa na današnje sve dugove koje imamo je 3,8%. Dakle, 2020. godine bila je 3,3%. Za 0,5% poena se samo povećala. Ono što ne znaju oni koji pričaju o našem javnom dugu, da upravo zahvaljujući odgovornoj politici 72,8% našeg javnog duga je u fiksnim kamatnim stopama, koje smo dogovorili pre ove krize. Dakle, mi govorimo o nekim manje od 30%. Da, porasle su kamate, naravno, ali mi te kamate možemo da nosimo. Mi te kamate želimo da nosimo. Osnovna stvar koju vas uče kada polažete ispite iz ekonomije da ročnost jedne investicije mora da odgovara ročnosti izvora finansiranja. Ne možete iz keša da finansirate put ili izgradnju puta ili brze saobraćajnice, iz gotovine, iz budžeta, sa računa gde ćete opravdanost te investicije imati u sledećih deset, dvadeset, trideset godina. Ne, nego, naravno, uzmete zajam od deset, dvadeset, trideset godina. Ročnost tog zajma odgovara periodu isplativosti te investicije. Ne moram valjda o tome da vas učim? To je prva godina nekog fakulteta kada je ekonomija u pitanju. Dakle, to su stvari o kojima treba razmišljati, to su stvari na kojima se bazira naša politika. Kada imate iznos novca u budžetu, iako on stalno raste, nikada nije dovoljan za sve investicije i sve ideje koje želite da ostvarite. Zato imate multiplikator gde, ako možete, imate snagu i veruju vam investitori, kredibilni ste da se zadužite pod dobrim uslovima, da investirate više kako bi ubrzali vaš ekonomski rast i razvoj, pa naravno da to želite da uradite i to je upravo ono što mi radimo, pri čemu, još jedanput, ponderisana kamatna stopa, dakle, 3,8% na sve kredite koje imamo bila je pre samo par godina pre krize 3,3%. Imam pitanje za prethodnog govornika - da li vam je poznato ko je Sebastijan Kolicović, osoba koja je 2010. godine ostala bez posla u RTB „Boru“, a koja je u međuvremenu našla posao u „Zijin“, dakle u fabrici koju smo mi doveli i fabrika koja sada zapošljava veliki broj radnika i koja nam je podigla istok Srbije? Da li znate ko je Goran Dimić iz Prokuplja? Pa, ne znate. Otpustili ste ga vi tokom vaše vlasti. Radi trenutno u fabrici „Leoni“ od 2014. godine. Da li znate ko je Nikola Vojvodić iz Loznice? Radio je u „Viskozi“ do 2001. godine. Onda je „Viskoza“ propala tokom vaše vlasti. Sada radi u novoj fabrici koju je predsednik Vučić otvorio, a to su „Minth Automotive“. Da li znate ko je Branka Nedeljković iz Koceljeve, Zoran Radić iz Malog Zvornika, Zvonim Dičić iz Leskovca? Dobio je otkaz 2009. godine, a sada je našao posao u novoj firmi. Dakle, gospodo, o tome treba da razmišljate. Mogu ovako da vam navodim imena i prezimena ljudi koja su zbog vaše pogrešne ekonomske politike ostala bez posla. Pola miliona ljudi je u Srbiji od 2008. do 2012. godine ostala bez posla upravo zahvaljujući vašoj ekonomskoj politici. Mi smo od 2012. godine do danas 550.000 novih radnih mesta otvorili, a svaki put ću vam čitati ova imena i prezimena, imam ceo spisak ljudi, da vidite kakva je razlika između one politike koju ste vi sprovodili, rezultata te iste politike i ovoga na čemu mi danas radimo i o čemu govorimo. Hvala puno. 

ANA BRNABIĆ Hvala. Reč ima ministar Goran Vesić. Izvolite. 

GORAN VESIĆ: Vidim da smo od citiranje Fiskalnog saveta došli na citiranje Alana Forda. Kao neko ko je pročitao Alana Forda, moram da kažem, Grum se nikada nije bavio ekonomijom. Ima tamo nešto drugo. Pominje se jedna partija koja kaže – mi ništa ne obećavamo i sva obećanja ispunjavamo i to se obično slaže sa vašom politikom pošto ništa niste ni radili. Čuli smo malopre kako gradimo puteve u Crnoj Gori i moram da vas obavestim - Srbija ne gradi puteve u Crnoj Gori, ali su zato naši prijatelji Crnogorci nedavno raspisali tender za izgradnju svog dela auto-puta prema Srbiji i na tom tenderu su dobili cenu od 31 milion evra po kilometru. To kada slušamo netačnosti i netačne informacije kako je kilometar puta u Crnoj Gori skuplji nego u Vojvodini, Srbija još nema to iskustvo, nismo počeli da gradimo prema Crnoj Gori, ali su zato Crnogorci počeli da grade svoj deo puta prema Srbiji i dobili su 31 milion evra po kilometru. Što se tiče puteva i pruga, čuli smo malopre kako se gradi samo jedna pruga, kako se gradi pruga prema Nacionalnom stadionu, a inače to je pruga prema Aerodromu „Nikola Tesla“ i samo da obavestim one koji se zalažu, ima ovde stranka koje se zalažu za ulazak Srbije u EU, po direktivi Evropske komisije, do 2030. godine, svi aerodromi koji imaju više od 10 miliona putnika moraju da budu povezani sa železničkom prugom. Aerodrom „Nikola Tesla“ je prošle godine imao skoro osam miliona putnika. Falilo je desetak hiljada da bude osam miliona putnika. Ove godine će imati, pošto ima rast preko 8%, znači, biće blizu devet miliona putnika i do 2030. godine mi ćemo davno biti na 12-13 miliona putnika. Prema tome, mi gradimo prugu da povežemo i Surčin, sutra i Obrenovac, pošto je to deo beogradskog voza, beogradske železnice, a gradimo da povežemo i aerodrom kako bi sutra neko iz Novog Sada brzom prugom ili iz Subotice mogao da dođe na aerodrom bez presedanja automobilom. Što se tiče pruga, čuli smo da se gradi samo jedna pruga i meni je to zaista neverovatno. Upravo se završava pruga između Novog Sada i Subotice i to je 108 kilometara brze pruge. Sutra počinje testiranje te pruge. Prugu je gradila jedna od najboljih kineskih kompanija „China Railway International Company“, jedna od najvećih na svetu. Građena je po svim evropskim standardima, a od sutra je testira „Deutsche Bahn“, nemačka železnica i kada budu 10. oktobra završili testiranje pruge, mi ćemo krenuti sa probnim vožnjama, da bi 25. novembra krenuo prvi voz, brzi voz između Novog Sada i Subotice. To je novih 108 kilometara. Putovaće se sat i deset minuta između Beograda i Subotice. Pored toga, gradimo prugu… Očekujem da do kraja ove godine, početkom sledeće godine raspišemo prve tendere za deonicu II i deonicu III za prugu Beograd – Niš. Obezbedili smo 2.750.000.000 evra za izgradnju te pruge. Završavamo tendersku dokumentaciju i moram da vam kažem da se prethodno na toj pruzi radilo nešto… sagrađeno je 1884. i dva puta je nešto popravljena posle toga, ako izuzmemo one ratove i oštećenja koja su se desila u ratu, a bilo je poslanika iz Niša koji su u Evropskom parlamentu tražili da se ukinu evropski fondovi Srbiji i tražili da se ukine izgradnja te pruge. Da vas obavestim, o tih 2.750.000.000 evra, 610.000.000 evra je donacija EU. Znači, ima onih koji žive u Nišu i smatraju da treba ukinuti fondove Srbije, što znači da su protiv izgradnje pruge. Mi u ovom trenutku gradimo obilaznicu oko Niša, koja je inače trebala da se sagradi, koliko znam, još pre 30 godina, samo što nisu se setili da je grade, a nisu ni znali kako, a nisu nešto ni našli pare, a nije im bilo mnogo ni važno, pa se to gradi. Evo sada rekonstruišemo 86 kilometara pruge između Niša i Dimitrovgrada. I ta pruga je bila u lošem stanju, ali nije se setio niko da to uradi, jer to ih nije interesovalo, a onda kada se neko seti da uradi, onda kažu – aha, a vi ste možda malo zakasnili. Pa, da, mi ćemo završiti, a vi se niste ni setili i to je razlika. Završićemo 23 kilometara pruge početkom sledeće godine između Niša i Brestovca i odmah krećemo, čim se završi projektovanje, ugovaranje nastavke pruge prema Preševo, zajedno sa 50 kilometara pruge koju će raditi naši prijatelji iz Severne Makedonije, jer ta pruga treba da poveže Niš i Skoplje. Ona tako ima smisla. Kada naši prijatelji iz Mađarske, protiv kojih je inače ovde u Srbiji vođena kampanja kako ta pruga neće da se završi, jer očigledno je problem kada se grade pruge… Pa, nije problem samo kada Vučić gradi pruge, nego zlo je kada i Orban gradi pruge, jer ne daj Bože da oni nešto sagrade jer to je onda strašno. Kada naši prijatelji iz Mađarske završe svojih skoro 160 kilometara pruge od Subotice do Budimpešte, putovaće se između Beograda i Budimpešte za dva sata i 45 minuta, a između Niša i Beograda putovaće se za sto minuta. Ono što takođe želim da vam kažem, nedavno smo potpisali Memorandum za nastavak izgradnje terminala na aerodromu „Konstantin Veliki“. Završili smo novi terminal, sada rušimo staru zgradu, gradimo novi terminal, uradićemo novu poletnu, sletnu pistu, proširićemo kapacitete i taj aerodrom imaće kapacitet za milion i po putnika, i tako se Srbija razvija. Ja zaista mogu da razumem frustraciju, ali ne mogu da razumem laži i ne mogu da razumem da se izmišljaju stvari i da se tvrdi da se nešto nije dogodilo. Znači, da ponovim, Srbija ne gradi puteve u Crnoj Gori, prema tome nismo ništa gradili u Crnoj Gori, pa nemamo ni cenu za izgradnju, ali Crnogorci imaju cenu, 31 milion evra po kilometru. Srbija gradi puteve na teritoriji Republike Srbije. Ove godine ćemo završiti 85 kilometara, ukupno ćemo završiti 460 kilometara do 2026. godine, kompletan Fruškogorski koridor, proširićemo brzu saobraćajnicu, kao što je predsednik, obećao od Loznice prema Malom Zvorniku, uradićemo, završićemo sledeće godine devet meseci pre roka kompletan Dunavski koridor, da ne govorim o tome da je ova brza pruga prema Subotici završena godinu dana pre roka, da su to Kinezi završili. Završićemo još Sremska Rača-Kuzmin. Do 1. juna ćemo pustiti autoput do Požege i tada krećemo da gradimo prema Crnoj Gori i to će biti naš nastavak gde ćemo se spojiti sa našom braćom Crnogorcima, imaćemo autoput između Srbije i Crne Gore. Žao mi je što neki ljudi napadaju taj put, ne razumeju da to nije običan put, ali tako je kako je, tako da će se ova zemlja razvijati. Na kraju, da završim onako kako smo počeli, kako bi u Alan Fordu rekli problem je ovde u nečemu drugom. Nije problem što se gradi, nego kako bi rekli u Alanu Fordu - ako kaniš pobjediti, ne smiješ izgubiti, a vi stalno i često gubite. 

ANA BRNABIĆ Po Poslovniku? Izvolite. 

ĐORĐE STANKOVIĆ: Ja se izvinjavam, član 27. reklamiram. U ovom slučaju želim samo da konstatujem da se ovaj govor ministra Vesića zasnivao na završićemo, završićemo, ne znam da li zna 20 godina je na vlasti i očigledno najbolje čita knjige braće Grim u ovom slučaju i bajke, pošto je ovde ispričao još jedanput da će Niš dobiti, dobiti, ali ništa nije dobio na žalost i nije u ovom slučaju ni mogao da tako nešto kaže. Tako da, ministre, niko nije protiv bio kojih fondova, evo odmah da vam kažem, pošto znam da ste aludirali na mene. 

ANA BRNABIĆ Kako je ovo po Poslovniku, samo mi objasnite? Dobro. Gospodine Lutovac, vi ste se javili po kom osnovu? 

ZORAN LUTOVAC: Ministar me je direktno pitao.

ANA BRNABIĆ Pa, pitao vas je za ove ljude koje ste ostavili bez posla i ja sam vas prepoznala tu. Izvolite. 

ZORAN LUTOVAC: Dakle, ne znam ko su pomenuta gospoda, ali znam ko je akademik Pavle Petrović koji nije više u Fiskalnom savetu, ali i taj i takav Fiskalni savet je napisao neke rečenice koje Siniša Mali kao ministar uporno preskače. Jedna od njih je - depozite kojima država trenutno raspolaže moguće je iskoristiti za otplatu glavnice javnog duga koji u narednim mesecima dospeva na naplatu, a ne za finansiranje novih budžetskih rashoda. Kraj citata. Takođe, znam i za neke druge ljude, kao što je Oliver Ivanović, Vladimir Cvijan, ali za ove prethodne stvarno ne znam ko su ti ljudi i želim im uspeh ako rade poslove koje rade. Ono što takođe želim da kažem, izvrtanje reči, to je specijalnost očigledno ministara ovde. Dakle, predmet ovog rebalansa jeste ova pruga koju sam pomenuo, a ne ovaj futur drugi o kojem priča ministar Vesić - uradićemo ovo, uradićemo oni i tako 20 godina, nego, dakle, pomenuto je i u izveštaju Fiskalnog saveta upravo ova pruga o kojoj sam ja govorio, dakle, gde se govori sa planiranih 340 na 710 miliona evra. O tome govori i izveštaj Fiskalnog saveta. Prema tome, molim vas da kada citirate Fiskalni savet, da taj citat bude potpun, a ne da izvlačite samo one delove koji vam odgovaraju. Hvala. 

ANA BRNABIĆ Dobro. Jasno mi je da ne znate ko su ti ljudi. To su samo tri imena od 500 hiljada imena koji su ostali bez posla u to vreme, za vas manje-više. Izvolite. 

SINIŠA MALI: Hvala. Dobro ste me podsetili na taj deo izveštaja Fiskalnog saveta. Apsolutno ne da ga ne izbegavam, nego mi je veoma važan, pošto govori u prilog tome da mi imamo sada trenutno depozite, odnosno novac na računu koji je u vaše vreme bio samo misaona imenica. Podsetiću vas da u junu mesecu 2012. godine imali ste na računu budžeta 70 miliona evra. Niste imali tog meseca ni za penzije da isplatite. Danas na računu budžeta imamo 695 milijardi dinara, šest milijardi evra. Ono što Fiskalni savet kaže – da, vi možete da iskoristite taj novac koliko već sutra da vratite deo duga koji dospeva. Znate kako nam onda stoji javni dug? Onda imamo udeo javnog duga u BDP ne 49,8% nego 42,1%. To vam samo govori o odgovornoj politici koju vodimo. Da, mi imamo te bafere, mi imamo te rezerve da smanjimo javni dug u bilo kom trenutku. Ono što radimo je da imamo dovoljno novca sada da možemo ukoliko bilo kada dođe do neke krize, a bilo je od 2020. godine na ovamo par tih kriza, da imamo dovoljno novca da možemo da reagujemo, kao što smo reagovali 2020. godine da spasemo i našu privredu i da pomognemo našim građanima. To je ta razlika. To je nešto što vi ne možete da razumete. Pozivate se na izveštaj, pozivate se na depozit. To je vama potpuno nepoznati pojam, jer u vaše vreme toga nije bilo. Da, sa ponosom govorim, imamo depozite, još jedanput, 695 milijardi dinara na računu koje danas možemo da iskoristimo, koje koristimo za ono što nam donosi rast i razvoj, podizanje plata i penzija, ali ako želimo, da, možemo da iskoristimo i za vraćanje duga. Nema potrebe u ovom trenutku za to, a možemo. Tada bi nam udeo javnog duga bio samo 42,1%. Hvala puno. 

ANA BRNABIĆ Reč ima ministar Goran Vesić. 

GORAN VESIĆ: Vidim da se prepoznaju pojedini poslanici u tome da su tražili da se Srbiji obustave fondovi EU. Da ponovim. U Strazburu i Briselu na više mesta nekoliko poslanika je tražilo, i to poslanika iz Niša, da se Srbiji obustave sredstva iz pristupnih fondova EU. Deo tih sredstava se odnosi na izgradnju pruge između Beograda i Niša. Izgradnja pruge između Beograda i Niša finansira se delom iz budžeta, manjim delom iz budžeta, većim delom iz kredita Evropske investicione banke i Evropske banke za obnovu i razvoj, ali i grantom EU čija je vrednost 610 miliona evra. Da samo bude jasno da su ljudi tražili da se ne gradi pruga prema Nišu. I dobro je što su se u tome prepoznali. Ono što takođe želim, jer je vreme da ljudi čuju, ko želi da se nešto gradi, a ko ne želi. Sad, što pričamo o tome, uradićemo ili gradićemo, evo, ja pozivam, i to ću obezbediti za sve poslanike iz opozicije koji misle da se ništa ne radi, vidim da ih ima, 25. novembra dobićete besplatne karte za prvu vožnju između Novog Sada i Subotice, pa ćete moći da vidite da li se nešto izgradilo ili se nije izgradilo. Možete i sredinom decembra da se prošetate do Trstenika i Vrnjačke Banje, pa da vidite da li je izgrađen autoput. Očekujemo negde između 15. i 20. decembra da se završi. Možete da se prošetate za nekoliko nedelja i do Gornjeg Milanovca, da vidite obilaznicu koja je završena. Možete da se prošetate do Valjeva početkom oktobra, završava se ovaj novi deo. Kompletno će Valjevo biti povezano sa autoputem. Možete do kraja decembra da odete i do Požarevca, a nadam se da ćete sredinom decembra, ako želite možemo i to da organizujemo, i autobus, ako treba i panoramski, da se prošetate do Loznice, od Šapca do Loznice, da se provozate, da vidite kako je izgrađena i brza saobraćajnica. Tako da je to nešto što se dešava u Srbiji. Problem je u tome što vi ne želite da vidite život i mislite da treba da negirate da se stvari dešavaju. Uvek i u svemu ima mesta za kritiku. Ne radi se sve najbolje. Slažem se da postoji i prostor za poboljšanje. Nisam ni ja nekada zadovoljan i tempom i načinom na koji se sve radi, ali da se negira da se nešto gradi to naprosto nije tačno. 

ANA BRNABIĆ Hvala. Recite gospodine Janjiću, po kom osnovu? 

STEFAN JANJIĆ: Član 107.

ANA BRNABIĆ Povreda Poslovnika. 

STEFAN JANJIĆ: Predsednice, molim vas da upozorite ministra Malog, kada nam se obraća, da gleda u nas. Mislim, gleda gore, gleda nešto levo, desno. Slobodno ministre, gospodin Lutovac vam je ovde sa ove strane. Ako imate neki problem sa vratom, kao neki vaši ovi ministri, obratite se Lončaru on će da vam pomogne. Hvala. 

ANA BRNABIĆ Do koje mere je ovo bilo duhovito, ja zaista, molim vas ljudi smirite se, ne morate više toliko da se smejete. Ja sam zapanjena smislom za humor, zaista, baš lepo. Gospodin Lutovac, vi ste se ponovo prepoznali u nečemu ili. 

ZORAN LUTOVAC: Da, da.

ANA BRNABIĆ To baš nikakvog smisla nema. 

ZORAN LUTOVAC: Ima smisla.

ANA BRNABIĆ Ne, to nikakvog smisla nema zato što ne postoji ni jedna jedina osnova za repliku. Ni jedna jedina. Tako da nastavljamo dalje. Dajem reč predsedniku Vlade Milošu Vučeviću. Izvolite. 

MILOŠ VUČEVIĆ: Poštovana predsednice, poštovani narodni poslanici, nadam se da ova opaska na nekoga ko ima problem sa vratom, a ja znam da ima i narodnih poslanika, nažalost, nije bila zlurada i mislim da nečija disfunkcionalnost nije mesto za humor. Nije vam uspela ta šala, čak je vrlo neukusno to što ste rekli, i to vam kažem gledajući vas u oči. Što se tiče kritičkih navoda za rebalans budžeta, a tiču se, odnosili su se na poziciju Ministarstva energetike i rudarstva i pozicije od 70 miliona evra, radi se o otvorenoj kreditnoj liniji sa Svetskom bankom i u pitanju je zelena tranzicija postojećih rudnika. Nije nikakav litijum, a i da jeste mi bi sa ponosom rekli da jeste, jer mi se ponosimo sa srpskim bogatstvom, što se tiče ruda i minerala, ali nije nikakva skrivena pozicija, nego nešto što više puta ste mogli da vidite u budžetu Republike Srbije baš po toj kreditnoj liniji sa Svetskom bankom vezano za zelene tranzicije postojećih rudnika. Što se tiče izdvajanja za BIA, ja sam siguran da vi kao patriota podržavate da Agencija koja pruža kontraobaveštajnu zaštitu i obaveštajnu zaštitu naše države treba da ima najbolju opremu, treba da ima najbolja sredstva i ovaj novac koji se dodatno izdvaja upravo se tiče nabavke dodatne računarske opreme savremenih sistema koji pojačavaju kapacitete BIA Republike Srbije i pružaju bolju, sigurniju kontraobaveštajnu zaštitu naše države i naših građana. To je nešto što bi trebali valjda svi da pohvalimo, da svi podržimo, jer smo svi svesni da je naša država izložena obaveštajnim radom obaveštajnih službi neki drugih država i BIA se bavi time da to anulira, odnosno zaustavi, odnosno da ne dozvoli da se neko bavi time na teritoriji Republike Srbije. Odmah na to bih se nadovezao na vašu kritiku za veće izdvajanje za Kancelariju za Kosovo i Metohiju. I to bi trebali da podržite, jer je to upravo nešto što osnažuje i usmereno je na jačanje kapaciteta srpske zajednice na Kosovu i Metohiji, a ne na gubljenje i utapanje, kako ste vi to rekli u prištinske institucije, nego na jačanje srpskih institucija i jačanje srpskog naroda na Kosovu i Metohiji koji ostaje bez posla, koji je izbacivan iz svojih stanova, poslovnih prostora, institucija, ustanova, gotovo iz svega i svačega. Valjda je to zaslužilo da aklamativno dobije podršku svih poslanika u Narodnoj skupštini Srbije, bar taj deo. Ako ne možete da glasate za Zakon o rebalansu, odnosno za Zakon o budžetu, da kažete - taj deo bi podržali da je moglo odvojeno da se glasa. To je dobra vest da Republika Srbija ima više novca u budžetu i da možemo, i svesni smo odgovornosti prema Srbima na Kosovu i Metohiji, više da ulažemo za njih, da čuvamo i „Trepču“ da čuvamo i sve ustanove, privredna društva koja rade ili gotovo i ne rade, jer su nemogući uslovi za njih. Neumesno je i porediti sa uslovima kakve imaju ostali privredni subjekti na teritoriji centralne Srbije. Ja snažno podržavam tu politiku države, naše države da više izdvajamo za srpsku zajednicu, za Srbe na Kosovu i Metohiji i nadam se da ćemo vrlo brzo pred vas narodni poslanici izaći sa predlogom zakona koji će teritoriju Kosova i Metohije proglasiti za područje od posebne socijalne zaštite, a gde ćemo stvoriti novi paket podrške i pomoći ljudima koji su izloženi, rekao bih, teroru, svakodnevnim pritiscima da napuste svoje adrese, prebivališta, da napuste svoja ognjišta i da dođe do etničkog čišćenja, pre svega, severa Kosova i Metohije od srpske zajednice, što i jeste politika Aljbina Kurtija. Vas bih isto zamolio da nam na nekoj od narednih rasprava podcrtate u tri rečenice šta je vaša politika oko Kosova i Metohije, pošto ste svi… Samo nam kažite za šta se vi zalažete po pitanju Kosova i Metohije, a samo da nam ne pričate standardi pre statusa, pošto ste nam to prodavali početkom 2000-ih godina, pa smo dobili status, a ne standarde i da nam ne pričate da je to stvar demokratskog dogovora Srba i Albanaca, pošto albansko stanovništvo na Kosovu i Metohiji nije zainteresovano za taj demokratski dogovor, nego ima agendu da zaokruži tzv. kosovsku nezavisnost ili verovatno, rekao bih, veliku Albaniju. Ne znam da li je tačno, negde sam pročitao ili čuo, da vama uskoro u vašoj stranci ide kongres ili glavni odbor i da vi imate nameru da se opet kandidujete za predsednika stranke. Ja ću vam dati pro bono savet – najbolje da vi mnogo ne diskutujete do tog odbora ili skupštine, jer mnogo su vam veće šanse da budete reizabrani. Pošto volite Alana Forda i humor, vaša politika i vi lično me mnogo podsećate na obraćanje, a to posebno u izbornoj kampanji ili kako nam se približavaju izbori, Boba Roka Alanu Fordu – bežimo, Alane, njih je dvoje, a mi smo sami. To vam je vaša politika. 

ANA BRNABIĆ Izvolite, gospodine Lutovac. 

ZORAN LUTOVAC: Dakle, ovde smo čuli sve i svašta, samo nismo čuli gde je tri milijarde nestalih od PDV za uvoz. Sve smo čuli, osim toga. Drugo, što se tiče BIA i opreme, svaka čast, ali samo da se koristi u prave svrhe, a ne da se brani ovaj režim i da se špijuniraju opozicioni lideri i da se prate 24 sata dnevno. Vaša štićenica i donedavno službenica Dijana Hrkalović je bila zadužena, imala je posebno odeljenje koje je pratilo, u MUP-u, opoziciju. Nadam se da će ta sredstava biti iskorišćena onako kako ste vi rekli, a ne onako kako jeste u stvarnosti, jer ja sam siguran da je uvek onako kako vi kažete, a ne kako je u stvarnosti. Što se tiče Kancelarije, rekao sam i ponoviću, Kancelarija uzima sve više para što je manje Srbije na Kosovu, i to je činjenica. Vi možete da pričate sada o čemu hoćete, ali ljudi na Kosovu to dobro znaju i zato Srbi sa Kosova hoće da razgovaraju sa opozicijom, digli su ruke od vas. Što se tiče politike za Kosovo, govorili smo na vreme predloge i dok je država Srbija i dok je Kosovo bilo deo Srbije sa autonomijom, AP, i kasnije kada se desilo ono što se desilo, posle bombardovanja, sve vreme smo imali predloge, ali nije imao ko da čuje. Što se tiče izbora u DS, već ste pokušali više puta da učestvujete na tim izborima. Evo ovde neki sada sede sa vama koji su pokušali da dobiju te izbore za vaš račun. Nisu uspeli, pa sada su prešli otvoreno da sede sa vama ovde u klupama. Hvala vam. 

ANA BRNABIĆ Dobro. Izgovorili ste jednu strašnu stvar za ovu Narodnu skupštinu. Sada, pošto na ranijim sednicama nisam zbog slobode govora i mišljenja kažnjavala ovom opomenom neću smeti ni vama, ali želim da osudim vašu rečenicu – kada je Kosovo bilo deo Srbije. Kosovo i Metohija jeste sastavni deo Republike Srbije. Možda je vaše mišljenje drugačije. Imate pravo na slobodu mišljenja, pa vam neću izreći opomenu, iako je za mene to uvreda za dostojanstvo Narodne skupštine Republike Srbije. Ali, imate slobodu mišljenja, imate slobodu govora. Samo želim da vas upozorim da takve stvari. Ali, dobro, vaše pravo je da govorite tako i da mislite tako, ali dobro je da su ljudi to čuli i jasno razumeli. Na kraju krajeva, time ste i odgovorili predsedniku Vlade na njegovo pitanje kakva je vaša politika prema Kosovu i Metohiji. Nije Kosovo već je Kosovo i Metohija. Hvala vam. 

ZORAN LUTOVAC: Jel mogu da vam odgovorim?

ANA BRNABIĆ Sada Biljana Đorđević. Ne možete da mi odgovorite, nemate nikakvog osnova da mi odgovorite. Citirala sam šta ste rekli. Potražite stenogram, citirala sam. 

ZORAN LUTOVAC: Ne, niste.

ANA BRNABIĆ Rekli ste i citiram: „Kada je Kosovo bilo deo Srbije sa autonomijom“. 

ZORAN LUTOVAC: Sa autonomijom.

ANA BRNABIĆ Tako je. I danas je kao autonomna pokrajina i danas je, gospodine Lutovac. 

ZORAN LUTOVAC: Dajte mi reč.

ANA BRNABIĆ Biljana, želite reč ili ne? Izvolite. Reč ima Biljana Đorđević. 

BILJANA ĐORĐEVIĆ: Zahvaljujem poštovana predsednice, koleginice i kolege, građani i građanske Srbije, uvaženi gosti iz Vlade, vratiću ovu priču na to kako je ustvari krenula da se ispreda priča o rebalansu, mada ga imamo svake godine i manje, više ove sednice uvek istoj izgledaju. Vi pričate uvek iste priče i mi kritikujemo vašu koncepciju razvoja. Dakle, kreće priča ovako. Imamo 133 milijarde dinara veće prihode od planiranih i ne pada nam napamet da postavimo pitanje da li smo možda nešto loše planirali, nego sigurno je odgovor – neverovatno nam dobro ide. Kome dobro ide? Imamo para. To je očigledno, ali kome ih dajemo i za šta? Ponoviću, prosto radi argumenta nešto što se ceo dan govori, jasno i zašto. Najveće povećanje rashoda je za projekte EKSPO 27, sa izgradnjom nacionalnog stadiona i za kupovinu „Rafala“. Koncepcija investicione politike koja je zapravo bila izuzeta iz naših zvaničnih procedura, kojima sigurno treba unapređenje da bi uopšte imali pravu demokratizaciju investiranja i da bi građani stvarno mogli da se pitaju u šta se ulaže njihov novac, jer da su mogli i da je ova zemlja demokratija u tom širem smislu te reči, sigurno ne bi birali ove projekte. Oni ne bi odlučili da se ulaže u nešto što je upitno, ne samo da li će podići njihov životni standard, već čak, već oduzima od stvari koje su njima važne. Tu ću citirati Fiskalni savet. On u mišljenju kaže – ovi projekti su uticali na pravljenje uštede na pojedinim projektima ili odlaganje njihove realizacije. Tako da, kada pričamo, recimo o obrazovanju, zdravstvu, zaštiti životne sredine, one nisu dobile rast investicija u onom obimu koji je nama potreban, jer ova zemlja je izuzetno zagađena, zdravstvo nam se raspada. Vi sada nas ubeđujete da ste odjedanput sve rešili. Biće zanimljivo da proverimo kako to stvarno funkcioniše. Obrazovanje je u ozbiljnoj krizi, na šta upozoravamo jako dugo i tražimo podatke od vas koje nam ne dajete. Kako delite novac koji je naš zajednički? Ja neću citirati Alana Forda, ja ću citirati ministra finansija, koji kaže na pitanje – ako je srpska ekonomija snažna, zašto deficit, on kaže: „Imamo snagu, imamo stabilnost, možemo da iznesemo, imamo planove“. Samo u tim planovima nema povećanje plata za prosvetare do ili iznad republičkog proseka, nema punih naknada za trudničko, porodiljsko ili naknada za negu deteta, odsustvo sa rada radi nege deteta za male preduzetnice, nema povećanja dečijeg dodatka ili obuhvata, širenja obuhvata dečijeg dodatka, itd. itd. Meni je zanimljivo što je premijer Vučević prosvetarima poručio nešto drugo – da para nema, nema skrivenih para, može da bude hiljadu i jedan protest, štrajk ili pritisak. Nije pitanje da li neko hoće ili neće, nego da li je realno. Sada tu očito imamo koncepciju – jel ima pare ili nema pare. Ja bih rekla da ima para ali da nećete da ih date za ljude koji nama obrazuju decu. Dakle, prosvetari su na primer za vas trošak, nisu resurs. Ne odgovarate na pitanje – šta ćemo jednog dana u tom skoku u budućnost kada ne budemo imali nastavnike da školuju našu decu. Verovatno računate da će vaša deca sva biti u privatnim školama. Vas to neće doticati, a za ove ostale – pa kako im bude, ima to dualno obrazovanje, ne moraju uopšte ni da budu tako visoko obrazovani ili mogu da budu sa kupljenim diplomama bez ikakve medijske pismenosti i sposobnosti da procene kako ih kradete. Kada biste recimo početnu platu nastavnika izjednačili sa prosečnom platom u Srbiji, a da plata svih zaposlenih prati to procentualno povećanje, vi biste sada sa 3,5% izdataka za prosvetu to podigli samo na 3,8%. To je i dalje manje recimo od 5% budžeta za obrazovanje za koje se zalaže Zeleno-levi front od kada je ušao u Narodnu skupštinu, što nam je neophodno. Naravno, povećanje plata nije jedino što treba da radimo kada je reč o obrazovanju, ali očito je izuzetno kritično, jer loš materijalni položaj nastavnika potpuno destimuliše i svake godine vas pitamo šta radite povodom toga što više niko neće da studira nastavničke fakultete, ne odgovarate nam na informacije koje tražimo o deficitarnim zanimanjima u prosveti, u regionima koliko fali nastavnika, gde i kako to razrešavate. Dakle, recimo u susednoj Bugarskoj plata prosvetnih radnika je 30% veća od prosečne. Kod nas ispod republičkog proseka. Problem sa obrazovanjem, kao što sam rekla, nisu samo plate, ali možemo od toga da krenemo za sada. Mi smo i prošle godine kada su se dogodile one stravični masakri pričali o obrazovanju u kontekstu šire borbe protiv nasilja. Dakle, moramo da pričamo o tome zašto su škole, zašto nisu mesna zajednica, zašto deca ne žele da idu u škole, zašto ne cene obrazovanje, zašto ono ne pokazuje da daje efekta u stvarno svetu, naravno kakve modele im vi šaljete kada prosto se može lagati o tome da ste završili fakultet i da ta informacija i dalje stoji na sajtu Vlade, možete lagati o tome, možete plagirati doktorate i hvaliti se krađom intelektualne svojine itd. i to oni vide i zašto bi onda u školi radili drugačije. Ne uključujete roditelje na pravi način. Savet roditelja bi mogao da ima mnogo značajniju ulogu, da onda škole zaista budu zajednice, što bi verovatno rešilo mnoge probleme koje mi danas imamo. Ali, dakle, ponavljam, para očigledno ima. Evo ja ću reći, pozdraviću to, kažete ima para, ajde da čitamo te brojke, ali vi nećete da ih uložite u ono što je jako kritično za ovo društvo i ja zapravo mislim da vi to namerno i ne želite. Ne želite obrazovane građane i građanke ove zemlje, jer oni ne bi onda trpeli ono što trpe sada ne znajući za bolje. Druga stvar o kojoj želim da pričam jeste da vi ne samo da prosvetare vidite kao trošak, vi razumete koncepciju stvaranja okruženja koje je podsticajno za porodice isto kao neku vrstu samousluge, odnosno supermarketa, gde vi dođete i nekome date novac i on zbog toga odluči da ima decu. Dakle, za vas su i trudnice i porodilje trošak. Posebno je zanimljivo isto to kako se hvalite da sada će svi imati nešto od ovog povećanja. To zapravo nije tako. Mislim da bi morali, s obzirom na to koliko puta se menjao Zakon o finansijskoj podršci porodica sa decom, ja sam nešto malo više od dve godine, dakle, već drugi put glasamo o njemu, ne znam koliko puta je, ne mogu više da nabrojim, Ustavni sud proglašavao odredbe ovog zakona neustavnim, dakle, ovo je jedan prosto tako loš zakon i naneo je toliko nepravdi da je to teško ispraviti. Mi svaki put ispravimo neku nepravdu, ali neke i dalje ostaju. Ja bih opet insistirala na tome, da, svakom roditelju će koristiti 500 ili 600 hiljada dinara, ali ne rađamo mi decu zbog toga što ste nam povećali roditeljski dodatak, pomaže mnogo ako u bolnicama nema akušerskog nasilja, niste se potrudili da uopšte odgovorite na taj problem, samo ste ga negirali, optuživali ste majke da lažu, pomaže i te kako ako postoje dostupni i priuštivi vrtići, pomaže ako postoje politike usklađivanja roditeljstva i rada i podsticaji da se i očevi znatno ozbiljnije uključe u raspodelu odgovornosti za brigu o deci, pomaže ako imate javne službe, javno obrazovanje, javne zdravstvene institucije, a ne da klizimo ka privatizaciji svega, pomaže ako imate parkiće za decu, čistu životnu sredinu, ukoliko je stanovanje priuštivo, a ne ako zbog projekta EKSPO zapravo imate porast cena nekretnina i onda će priuštivi stanovi za nas biti misaona imenica, a vi ćete biti vlasnici tih istih. Dakle, ne samo da ulaganjem u štetne projekte vi oduzimate od investicija koje su značajne za obične ljude, nego dodatno nanosite štetu njihovim mogućnostima za normalan život. Da ste se borili tako intenzivno protiv korupcije u ovoj zemlji, na način na koji ste se borili od donošenja ovog zakona sa trudničkom i porodiljskom mafijom, jer to je ono o čemu ste govorili kada ste prvi put doneli ovaj zakon, a čak i u ovoj verziji zakona ostaju odredbe koje pokazuju koliko do detalja pazite, nemoj slučajno neka trudnica ili neka porodilja da dobije malo više naknade nego što ste vi zamislili, da ste se tako borili protiv korupcije kao što se borite protiv siromašnih sa korišćenjem registra socijalna karta, za koje se i u ovom rebalansu uvećavaju iznosi, čija je jedina funkcija zapravo da smanjujete ljude sa novčane socijalne pomoći, da ih skidate sa mogućnosti da to primaju, a ona je ionako bedna, možda bih ja zaista mogla da kažem da se ne slažem sa vama u koncepciji razvoja ove zemlje, ali vi ste odgovorni. Dakle, prosto, imate nekakvu ideju a ona je suprotna mojoj viziji razvoja, ali barem tretirate ljude jednako. Ali, vi to ne radite. Vi štedite na sirotinji, štedite na majkama i određujete za koga sredstva idu. Šta ste propustili da promenite u Zakonu o finansijskoj podršci porodici sa decom u ovim izmenama i dopunama, a znate za taj problem, pričali smo o tome prošlog puta? Dakle, u ovoj zemlji se bez ikakvog dobrog obrazloženja pravo na roditeljski dečiji dodatak ostvaruje za prvo, drugo, treće i četvrto dete, samo izuzetno za peto i drugu decu višeg reda rođenja. Zašto je problem da za nekih 5.516 porodica sa više od četvoro dece date dečiji dodatak ili roditeljski dodatak? Ove porodice žive u lošim uslovima, u velikoj meri su to i romske porodice, sa uslovom takođe za roditeljski dodatak koji se tiče obavezne vakcinacije i pohađanja osnovne škole koji, da se razumemo, ja apsolutno podržavam, ali ne možete to koristiti kao uslov da uskratite siromašne porodice i decu kojoj je ova mera namenjena i da ih tako kažnjavate. Postoje drugi metodi kojima možete sankcionisati roditelje a ne držati decu u siromaštvu. Dakle, zajedno sa te dve mere koje je kritikovao čak i Komitet za ekonomsko-socijalna i kulturna prava UN, vi direktno diskriminišete porodice u ovoj zemlji. Takođe, ova verzija zakona propušta da unapredi položaj žena preduzetnica. Mame preduzetnice su u nepovoljnijem položaju u poređenju sa zaposlenim ženama, kada je reč o pravima na trudničko, porodiljsko i odsustvo sa rada radi nege deteta. Znam da ćete mi reći - one će dobiti roditeljski dodatak ako je prvo, drugo, treće ili četvrto, ali ne i peto dete, ali su i dalje u nejednakom položaju u odnosu na žene sa ugovorom o radu. Mislim da imate prostora u ovom budžetu da obezbedite pun iznos naknade zarade u toku trudničkog odsustva za mame preduzetnice bez zahteva da odjave obavljanje delatnosti. Ovako ih stavljate u situaciju da moraju da odluče - ili će da čuvaju svoj biznis ili će biti mame. Druga stvar, uplaćivanje doprinosa u toku porodiljskog i odsustvo sa rada radi nege deteta, za razliku od žena koje su zaposlene na osnovu ugovora o radu, preduzetnicama država ne uplaćuje ove doprinose. One opet gube deo staža do godinu dana ili više. Dakle, ne smeju biti u situaciji da su primorane na tako nešto. Najzad, nešto direktno što ste mogli da promenite u ovom Zakonu o finansijskoj podršci porodici sa decom, garantovanje naknade u visini minimalne zarade tokom porodiljskog i odsustva sa rada radi nege deteta za mame preduzetnice. Umesto da stalno pričate o tome kako hoćete da podstičete biznis, kako ste vi Vlada koja promoviše rodnu ravnopravnost, red bi bio da ne diskriminišete neke žene, a ovaj zakon i dan danas, od početka, konstantno diskriminiše različite kategorije žena i onda se one žale, onda Ustavni sud kaže da su te odredbe neustavne i onda vi naknadno nešto to vraćate, ali ta ušteda koja se postigla vašim restriktivnim merama nije nikako prešla na nekog drugog da je upotrebi, nego je verovatno išla nekim stranim investitorima. Za sam kraj, ja ću reći da vi očito i demokratiju vidite kao trošak. Neću sada preterano da govorim o tome, o toj večitoj raspravi da li je uopšte normalno da o rebalansu pričamo na ovakav način, uvek po hitnom postupku. Čula sam da je ministar finansija držao lekcije i poslanicima i Fiskalnom savetu u vezi sa tim da je to uvek tako bilo, ali on misli da je njegova praksa i njegova reč zakon, nije citirao zakon koji kaže da je to tako i da to jedino tako mora da bude, i zaključak Evropske komisije takođe da je u Srbiji potrebno povećate učešće javnosti u budžetskom procesu i ojačati nadzor nad budžetom od strane zakonodavne vlasti, pa ako ste toliki evropejci, kako se hvalite, mislim da bi to morali da radite mnogo bolje. Da zaključim - kao i svaki prethodni rebalans, i ovaj je primer različite vizije razvoja Srbije i preraspodele zajedničkog bogatstva. Vi štedite na razvoju od koga bi korist imali obični ljudi, a nonšalantni ste i razbacujete se sa našim novcem zaduživanjem u naše ime za velike projekte, od koga mi nećemo imati ništa. Dakle, imate para a nećete da date običnim građanima. Hvala. 

MARINA RAGUŠ: Hvala, gospođo Đorđević. Gospođa ministar Đurđević Stamenkovski. Izvolite. 

MILICA ĐURĐEVIĆ STAMENKOVSKI: Poštovana narodna poslanice, pažljivo sam slušala kritiku koju ste uputili na račun Zakona o finansijskoj podršci porodica sa decom i zapitala sam se da li ste danas samo fizički bili prisutni u sali, pošto stičem opravdani utisak da niste pažljivo ispratili sve ono što sam navela kao argumentaciju u prilog izmenama Zakona o finansijskoj podršci porodici gde je apsolutni akcenat izlaganja stavljen ne na finansijski podstrek, nego na atmosferu i ambijent koji treba da stvaramo u društvu svi zajednički po meri porodice i po meri roditeljstva. Ukoliko ponovo preslušate izlaganje nisam uopšte insistirala na ciframa i na brojevima, čak sam rekla da verujem da novac nije osnovni motiv za rađanje i nema dileme da ćemo se oko toga svi složiti. Vlada Republike Srbije je tu da sa ovim populacionim merama podstakne, pomogne i podrži, ali ne naravno da vrši biološku reprodukciju jer je to nemoguće. Dakle, neophodno je da kao društvo budemo svi uključeni u taj proces. Mi smo tu da stvorimo klimu, da pomognemo i da različitim populacionim merama ohrabrimo roditelje da se možda odluče za rođenje drugog, treće ili četvrtog deteta. Dakle, pokušaću taksativno da navedem samo nekoliko stvari. Ja nisam želela da insistiram na ciframa, ali vi to činite. Nisam sklona da pravim poređenja sa tim šta je bilo u neko vaše vreme zato što osećam nelagodu kada to činim prema svim onim majkama koje u to vreme nisu dobila apsolutno ništa, ali apsolutno ništa. Postavlja se pitanje – zbog čega ti prioriteti tada nisu bili prepoznati kao prioriteti i da li je razlika između nas u tome što jedino što za vas u to vreme nije imalo alternativu jeste Brisel, a naša politika je da porodica nema alternativu i da život nema alternativu. Ali, evo, ja ću samo ilustracije i zarad građana, zarad istine, zarad potrebe da naprosto govorim u kategorijama činjenica, jer činjenice se možda vama ne dopadaju ali naprosto su one neumoljive. Dakle, roditeljski dodatak za prvo dete 2012. godine, dakle govorim o poslednjoj godini vladavine koalicije DOS i njenih recidiva, je iznosio 309 evra, pre toga je bio još manji. Dakle, govorim sada o maksimalnom iznosu koji je na koncu vaše vlasti opredeljen. Iznosio je 309 evra. Danas, izmenama zakona, 4.336 evra. Dakle, to je za prvo dete i mislim da ovaj grafikon sam po sebi najbolje pokazuje koliko je neosnovana i neozbiljna vaša rečenica da mi štedimo na majkama i da ne želimo da damo novac majkama. Zaista želim da verujem da je to u pitanju lapsus, da niste stvarno to tako mislili jer nemoguće je da vi niste štedeli sa 309 evra, a da mi štedimo sa 4.336 evra. Verujte da je jako neukusno što ste me primorali da sada govorim isključivo o ciframa jer cifre, brojke i novac su poslednja tema kada treba da pričamo o porodici, ali pošto insistirate ja ću nastaviti dalje. Drugo dete – dakle, 2012. godine, od 2012. godine do danas puta šest se povećao roditeljski dodatak za drugo dete. Za rođenje drugog deteta koje, ponavljam, prema procenama demografa je najveći izazov i na drugom detetu pravimo tu razliku, na drugom detetu tu popravljamo krvnu sliku naše demografije, na drugom detetu mi možemo da učinimo nešto da do narednog popisa nas bude više od onoga što je projekcija da će nas biti. Dakle, šest puta veći, sa 3,5 prosečne plate na 6,5 prosečnih plata roditeljski dodatak za drugo dete, pride na ovaj iznos mi imao i jednokratnu finansijsku pomoć od 135.000 dinara. Roditeljski dodatak za treće dete, ja vas molim, poštovani građani Srbije, samo zarad istine, da obratite pažnju na ovo, na kraju krajeva to znaju one žene koje su se porodile 2012. godine, ja ih srećem svuda po Srbiji, koje već imaju veliku decu i kažu – jao što ovo nije bilo kad smo mi rađale decu. Sada, nažalost, je prošlo vreme za to. Godine 2012. nešto više od 2.000 evra za rođenje trećeg deteta, 2024. godine 20.695 evra. Mislim da i dete u osnovnoj školi može da uoči i kvalitativnu i kvantitativnu razliku. Plus, na ovaj iznos, takođe, 135.000 dinara jednokratna finansijska podrška. Četvrto dete – 2012. godine ni punih 3.000 evra. Dakle, 2.903. Danas, 27.230 evra. Odmah da se razumemo ja potpuno prihvatam argument da se u međuvremenu dosta toga promenilo, da su cene veće, da je drugačija kupovna moć, da je potrošačka korpa drugačija, ali ovakav skok za 10 godina apsolutno pokazuje da je demografska obnova prepoznata kao nacionalni prioritet i posebno se to sada čini od osnivanja Vlade u ovom mandatu jer smo suočeni sa demografskim podacima nakon popisa 2022. godine naprosto svi shvatili da ovo više nije pitanje na kojem mi treba da se delimo. Ukoliko se podsetite onoga što sam govorila na početku uočićete da sam se obratila i vama, sa čije strane često stižu otrovne strelice, da ni jedne sekunde ne mislim da ova tema sme biti seme razdora zato što mi danas treba da pošaljemo, ne samo kao Vlada Republike Srbije, već kao predstavnici građana i u poslaničkim klupama, ali i ovde i sa pozicije gde sede ministri, poruku da smo oko ovoga jedinstveni i da ovde nema manisanja, da ovde nema prostora za jeftino politikanstvo, da ovde nije prilika da polemišemo i da kritikujemo nego da kažemo – da, ne slažemo se oko niza stvari, ali ovo je dobro za majke i za očeve i ovo svi treba da podržimo. Deset milijardi je izdvojeno, novih. Jedna mala Srbija, zemlja koja je u 20. veku stradala preko trajne granice biološke validnosti, zemlja koja je bila suočena sa ratom, sa sankcijama, zemlja kojoj otimaju parče teritorije, zemlja koja je pod permanentno spoljno političkim pritiscima, zemlja koju pokušavaju decenijama da drže u izolaciji i ekonomskoj i političkoj. Ta mala Srbija poslala je poruku čitavom svetu šta znači briga o porodici i briga o demografiji i o vitalnosti srpske nacije. Ja sam se prekjuče vratila iz Njujorka, ne znam, verovatno vam ovo nije interesantno, možda treba da govorim više o stripovima, ali naprosto to nisu teme koje me inspirišu. Posvećena sam poslu kojim se bavim. Vratila sam se iz Njujorka gde sam razgovarala sa predstavnicima Populacionog fonda UN kojima sam predstavila sve ove mere uopšte ne ulepšavajući ih i govoreći o tome da treba da povećamo i dečiji dodatak i da to jeste namera iduće godine, ali naša država nije Aladinova lampa pa da vi protrljate i da kažete – sada hoću da se sve poveća, postoji izvodljivost svega toga, postoji procena na koji način će se to odraziti na budžet. Svaki dinar mora da se domaćinski potroši i strateški uloži. Znate šta je rekla zamenica direktora Populacionog fonda, krovne organizacije UN koji se isključivo bavi popularnom politikom, da je Srbija primer, citiram njene reči, a vi ćete to videti prilikom njenih obraćanja na različitim međunarodnim kongresima, susretima, samitima, da je Srbija svetao primer države koja populacionom politikom prednjači ne samo ovde u regionu, već je konkurentna u čitavom svetu, a da uzevši u obzir njenu ekonomiju i životni standard i uzevši u obzir specifičnost političke situacije, Srbija je apsolutni lider kada je u pitanju briga o porodici. Sve to će biti predmet njenih diskusija u budućnosti, a verujem da ćete barem nju sa više pažnje slušati nego što ste to danas činili kada sam ja izlagala, ali da se vratimo na još nekoliko stvari. Dakle, pomenuli ste zašto nema novca za peto dete. Pažljivo sam to saslušala. Vidite, Svetska zdravstvena organizacija čije preporuke mi sledimo preporučuje da se ne podstiče rađanje čak ni četvrtog deteta, jer oni u tome prepoznaju potencijalni rizik za ženu, odnosno majku ili porodilju. To su preporuke Svetske zdravstvene organizacije. Nisam ulazila u diskusiju na te teme, jer smatram da to treba da rade neke druge instance, ali slažem se sa vama da možemo razmotriti da u budućnosti možda kandidujemo i roditeljski dodatak za peto dete. Dakle, sklona sam da saslušam šta kažete i da uvažim to što kažete i da razmotrim, ali vam samo navodim pod kojim okolnostima se roditeljski dodatak propisuje samo do četvrtog deteta. Podsetiću vas da je predsednik Vlade iznoseći Ekspoze naveo da će Srbija težiti ka tome da obezbedi podsticaje i za rođenje petog i šestog deteta, da je u Ekspozeu to naveo kao naše strateško opredeljenje, ali Vlada se ne završava nakon 200 dana. Ona ima svoj puni mandat i tokom svog punog mandata treba da teži ka tome da obezbedi ono što su strateške smernice samog Ekspozea. Kažete – nismo uradili ništa za žene preduzetnice. Ponovo se postavlja pitanje da li ste samo fizički bili prisutni u sali kada sam govorila, a mentalno možda na nekom drugom mestu. Razumem da se dešava da misli odlutaju, ali ukoliko već pretendujete da izlažete na ovu temu, bilo bi dobro da se adekvatno pripremite i da poslušate šta sam danas rekla da smo uspeli ovim izmenama. Dakle, uspeli da izjednačimo u pogledu obračuna osnovica žene preduzetnice i žene koje su u radnom odnosu. To je veliki pomak, sasvim sigurno ne dovoljan. Moramo mnogo toga da učinimo još za položaj žena preduzetnica kada je u pitanju porodiljsko odsustvo, odnosno odsustvo sa rada radi nege deteta, ali to konkretno nije u nadležnosti Zakona o finansijskoj podršci porodica sa decom, nego Zakona o radu, koji, pretpostavljam, može u nekom trenutku sa kvalitativnim izmenama biti deo diskusije ovde u parlamentu. Ono što je prva mera koju Ministarstvo za brigu o porodici i demografiju u 100 dana Vlade uradilo je čvrsto partnerstvo sa Ministarstvom privrede, sa kojim smo pokrenuli značajan projekat podrške ženama preduzetnicama koje žive na selu. Žene na selu niko decenijama nije pominjao, niti je mario za njihove preduzetničke delatnosti, niti je smatrao da su oni pokretači privrednih aktivnosti. Prvi put pokrećemo tako važan projekat i program direktne podrške sa iznosom do 500 hiljada dinara za one žene koje su preduzetnice, a žive u ruralnim sredinama, odnosno u seoskim područjima zato što prepoznajemo da su one kategorija koja čuva porodične vrednosti, koja predstavlja kičmu porodičnog života u ruralnim krajevima gde treba da zadržimo naše stanovništvo, na njihovim ognjištima, tamo gde su svoj na svome i da na taj način predupredimo unutrašnje migracije, koje takođe predstavljaju problem kada je u pitanju demografija i kada su u pitanju demografska kretanja. Nikada nisam čula da ste ovaj program podržali, iako je on jedan ozbiljan iskorak, jer ukazuje na kategoriju stanovništva koja je poprilično bila zanemarena. Ponavljam, u pitanju su žene na selu. Prvi put se pruža podrška i onima koji se bave starim zanatima. Prvi put se pomaže ženama koje rade, koje imaju rukotvorine, koje čuvaju i neguju radinost i stare zanate. Prvi put imaju programe direktne podrške sa bespovratnim sredstvima po vrlo povoljnim uslovima koje država obezbeđuje. Poštovani narodni poslanici, ja o tome danas nisam želela da govorim, jer sam se vrlo striktno držala teme, odnosno zakona. Zadovoljstvo mi je da vas sve obavestim i molim vas da to sada pažljivo saslušate, jer mislim da je lepa vest i da u moru nekih crnih iz rubrike crne hronike valjalo bi da čujemo i nešto lepo. U subotu nam je na svet stigao mali Aleksej. Rodila ga je majka Dragana koja ima cističnu fibrozu. U pitanju je najčešća od retkih bolesti. Aleksej je stigao na sve posle velike borbe njegove majke. Pre tri godine ona se borila za život. Pre tri godine ona je bila otpisana i neću reći zahvaljujući državi, jer država o tome ne odlučuje, zahvaljujući gospodu Bogu ona ne samo da je pobedila, ona je podarila novi život i svojoj porodici i našoj zemlji. Država je dala skromni podstrek finansiranjem vrlo skupe inovativne terapije koja joj je pomogla da se izleči i koja je dala šansu i njoj da preživi, ali koja je dala šansu da nam svet stigne Aleksej. U Ministarstvu za brigu o porodici i demografiju imamo Grupu za podršku licima obolelim od retkih bolesti. Ta grupa marljivo radi na tome da pruži podršku upravo tim pacijentima, da im pomogne adekvatnim savetima, da im pomogne da stignu do inovativnih terapija koje su neophodne, s obzirom na to da su retke bolesti neistraženo područje. Ko je pre 10, pre 20, pre 15, pre 30 godina znao šta su retke bolesti? O tim ljudima se nije govorilo. Mi danas imamo sistemski pristup rešavanja njihovih problema i daće Bog da se potrudimo da u periodu pred nama i zakonski rešimo njihov položaj i unapredimo njihov položaj kako bismo bar na neki način podelili veliki teret koji oni na svojim plećima nose. Sto pedeset miliona dinara Vlada Republike Srbije izdvojila je ne samo za terapiju, znači, ovo nije terapija, ovo je mimo terapije, za terapiju su opredeljena mnogo, mnogo veća sredstva i sa mnogo, mnogo više nula. Dakle, 150 miliona Vlada je opredelila samo za vaučere koji se isporučuju ovih dana na hiljade adresa širom Srbije gde Ministarstvo za brigu o porodici i demografiju, zajednički u saradnji sa Poštom Srbije šalje vaučere za kupovini medikamenata u apotekama u iznosu do 35 hiljada dinara, 25 hiljada dinara jednokratne finansijske pomoći i 50 hiljada dinara za rehabilitaciju i boravak u banjama. Dozvolite, ne dopuštam vam da kažete da štedimo novac na majkama i da štedimo novac na porodicama i neću vam prećutati nikada kada to budete uradili zato što to nije istina, zato što je to nesavesno, nekorektno i neodgovorno da kažete. Razumela bih vas da ste izašli i da ste rekli - moramo više, jer moramo više i hoćemo više, ali da tvrdite da je ovo sve besmisleno, nedovoljno ili da nas ubeđujete da nismo ove kategorije prepoznali ili da govorite da ja ne razumem majke, i ja sam majka. Nedavno sam prošla ne u privatnim bolnicama, kako neki tvrde, i nisam se porađala u Beču, nego ovde u „Narodnom frontu“, gde se rađaju sva naša deca i jako dobro znam šta znači proći kroz taj period i vantelesne oplodnje i održavanja rizične trudnoće i porođaja i nisam tražila nikakav poseban tretman, kako su neki tvrdili po „H“ mrežama i ostalim podlogama za plasiranje neistinitih informacija. Zato razumem i to je moja prednost, jer sam nedavno prošla kroz to iskustvo i zato vam kažem da je Ministarstvo za brigu o porodici kuća za svaku majku, saveznik svakoj porodici. Mi smo tu da brinemo o svim porodicama, bez obzira na to koju političku knjižicu nose. Nas to ne zanima. To su sve naši ljudi. To su naši građani. Mi kada isporučujemo vaučere mi ne pitamo da li je neko podržao vlast ili opoziciju ili uopšte nije izašao na izbore, zato što ti građani. 

BILJANA ĐORĐEVIĆ: Samo pred izbore.

MILICA ĐURĐEVIĆ STAMENKOVSKI: Sada nisu izbori i sada nije kampanja, a na hiljade adresa stižu vaučeri, ali ja o tome i o rezultatima niti svog rada, niti rada Vlade Republike Srbije, niti vladajuće koalicije u celini neću ja da iznosim ocenu da li smo radili dobro. To će reći građani kada budu izbori i isključivo građani. Ne stranci, ne strane ambasade, ne bilo koje druge međunarodne adrese, nego ovaj narod koji jako dobro zna koliko se trudimo, koliko radimo, koliko smo prisutni na terenu, pa prema tome neka nam i sudi. Hvala vam. 

MARINA RAGUŠ: Hvala, gospođo Đurđević Stamenkovski. Gospođa Đorđević, replika. Izvolite. 

BILJANA ĐORĐEVIĆ: Zahvaljujem. Dakle, najpre da objasnim nešto. Ja diskutujem o tekstu zakona, a ne o tome šta ste vi govorili, na šta ste vi stavili akcenat. Da vas podsetim takođe, ove mere upravo sa fokusom na cifre su predstavljene srpskoj javnosti dok ste vi bili u opoziciji, tako da vi ste u stvari kada ste dobili ova ministarstva dobili zadatak da usvojite ovaj zakon. Vaša prethodnica je na Odboru za rad u prošlom sazivu na moju kritiku baš u vezi sa pitanjem ove posredne diskriminacije Roma, prof. Darija Kisić Tepavčević tada, izvinjavam se, ne znam šta je bilo tačno prezime, je rekla da je svesna toga i da će se raditi na tome, da je tada morala brzo zbog odluke Ustavnog suda da se reaguje. Dakle, nije tačno da ste vi nešto prepoznali, na tome radite. Očito da ignorišete neke zahteve. To nije dovoljno. Takođe, šta vi dozvoljavate ili ne, morate malo da pogledate istoriju ovog zakona. Možda vi ne znate, ali sa ovim zakonom se obračun za naknadu povećao na 18 meseci umesto na prethodnih 12 i to je oštetilo mnoge žene. Tu se štedelo na trudnicama i porodiljama. Dakle, ako vi to ne znate, žene u Srbiji znaju. Vi ste mladi, pa možda to tada niste pratili. Takođe, želim da vam kažem da je apsolutno nedopustivo da vi pričate o tome da je vama porodica važna, a da nama porodica nije važna. Razlika je samo u tome da mi pričamo o ravnopravnoj porodici, u kojoj nema nasilja, u kojoj se brine o deci, a ne pušta se da deca žive u siromaštvu, što vaši budžeti i rebalansi rade. Ostavljaju tu decu da budu u siromaštvu. Dakle, nama je porodica važna i isto tako želim da vas uputim u to da je potpuno mitomanija koja se prenosi iz izveštaja u izveštaj sa citiranjem nekakve navode preporuke SZO o štetnosti tog petog ili šestog deteta, ja sam sigurna da verovatno… Dakle, mi i znamo da nema mnogo takvih porodica. Dakle, ova mera bi pomogla da te porodice koje već postoje, da ta deca ne žive u siromaštvu, ali zapravo vi citirate nešto što nikada nije navedeno kao zvanična preporuka SZO. Dakle, pratili smo to i nismo uspeli da nađemo tu preporuku. Ja vas molim, ako imate, da nam je dostavite da svi znamo, jer godinama gledamo o tome i upozoravamo. 

MARINA RAGUŠ: Gospođo Đorđević, vreme. 

BILJANA ĐORĐEVIĆ: Završiću, pošto je gospođo Đurđević Stamenkovski imala 20 minuta, tako da teško je na sve odgovoriti. Za sam kraj, niko nije rekao i naglasila sam da je dobro da se daje novac, ali da to nije dovoljno i ohrabruje vas da razmotrite druge stvari. deca se više rađaju u zemljama u kojoj građani imaju optimizam i veru u budućnost i gde postoji rodna ravnopravnost. Nemojte napadati Zakon o rodnoj ravnopravnosti koji takođe štiti žene na selu plaćanjem kućnog rada. Hvala. 

MARINA RAGUŠ: Gospođa ministar Milica Đurđević Stamenkovski ima reč. 

MILICA ĐURĐEVIĆ STAMENKOVSKI: Gospođo Đorđević, ja ni jedne sekunde nisam rekla vama nije stalo do porodica a da nama jeste. Ni jedne jedine sekunde to nisam uradila. I zaista ne mislim da vam nije stalo. Ja govorim o rezultatima politike koja je postojala 2020. godine, ne učitavajući uopšte tu moj utisak da li je vama stalo ili nije stalo. Možda je vama stalo, ali vi ništa niste uradili. Tako da, zalud što vam je stalo ako ništa nije urađeno. Možda se vi lično u tome ne prepoznajete, ali ja govorim o političkoj kompoziciji kojoj pripadate i koja je tada uticala na procese i mogla nešto da promeni, ali očigledno nije smatrala da je demografija važna. Na kraju krajeva, postavlja se pitanje i zbog čega niste posebno apostrofirali Ministarstvo za brigu o porodici i demografiju, ukoliko ste to pitanje smatrali kao pitanje od vanrednog značaja? Što se tiče Svetske zdravstvene organizacije, ja sam poslednja osoba koja će se pozivati na njihove preporuke. To pre liči nekome ko ide po mišljenje u Brisel. A vi znate da ja nisam od tih. Ali, konstatujem to kao jedan okvir koji Srbiju obavezuje. Srbija treba svakako da uredi status višedetnih porodica i da razmotri na koji način može da olakša porodicama koje imaju petoro, šestoro ili više dece. Ja lično obilazim mnoge od njih i apsolutno sam upoznata sa problemima sa kojima se suočavaju, od toga, recimo, da treba da kupe vozila kako bi mogli da se prevezu sa određene lokacije na određenu lokaciju, a imaju više dece. Takođe, ne mogu da ne primetim da nijedne sekunde niste konstatovali da Vlada Srbije izdvaja i značajna sredstva za kupovinu prve nekretnine za izgradnju kuće za mlade bračne parove sa decom i da se do 20 hiljada evra, odnosno 20% od ukupne cene i ukupnih troškova opredeljuje kao podsticaj mladim bračnim parovima i da postavim pitanje, u uporednoj analizi, gde ste videli tako smela izdvajanja jedne države? Ja sam se zaista trudila da ispratim, ali nisam videla da čak ni naša susedna prijateljska Mađarska takav iskorak je napravila. Oni imaju neke druge povlastice, ali kada je u pitanju kupovina prve nekretnine, čak ni oni nisu otišli ovako daleko. Zar ne osećate potrebu da naprosto to podržite i da barem konstatujete kao nešto što je dobro i što može doneti određeni benefit, nego sada pokušavate da obezvredite povećanje roditeljskog dodatka za prvo, drugo, treće ili četvrto dete postavljanjem pitanja – a gde je za peto? A da postoji peto vi bi ste rekli – a gde je za šesto? Ja razumem da je uloga opozicije da kritikom natera nas da bolje radimo, ali ta kritika mora biti suvisla, mora biti utemeljena, mora imati neki racionalni momenat u svemu tome što govorite. Nisam ga primetila, kao što nisam dobila odgovor na sve one konkretne navode koje sam vam iznela kada je u pitanju podrška ženama preduzetnicama. Govorite ovde o diskriminaciji romske populacije. Ja vas molim da to ne činite i da nas ni na koji način ne zavađate sa našim komšijama, sa našim građanima, sa Romima koji žive u ovoj zemlji od vajkada. I Ustavni sud nijedne sekunde nije govorio o diskriminaciji Roma. Ako me pitate da li je Zakon o finansijskoj podršci porodici sa decom 2018. godine napravljen po idealnoj meri, apsolutno ne, ali je važno da je napravljen. I svaki put kada je menjan, što ste primetili, je menjan da bi se unapredio. I svaki put idemo ka tome da on bude što bolji, težeći ka tome da dovedemo do potencijalno idealnog stanja, ako ono uopšte postoji. Svaka promena je bila na bolje. Nijedna promena do sada nije bila unazad. Svaki put smo ga menjali da bismo povećali roditeljski dodatak, a ne da bismo ga smanjili. I ukoliko ste primetili, ja sam navela čak i sada da smanjujemo i dokumentaciju za ostvarivanje prava na dečiji dodatak da bismo olakšali onima koji po osnovu poljoprivredne delatnosti više ne moraju da dostavljaju evidenciju katastarskih prihoda i svaki građanin kad mora jedan papir više da dostavi, stvara mu nelagodu. A mi danas poručujemo - ubuduće će biti jedan papir manje, zato što ne želimo da insistiramo na birokratiji i na administraciji, zato što ćemo sada kao Ministarstvo za brigu o porodici, po preuzimanju nadležnosti za Komisiju za dodelu novčanih sredstava za kupovinu prvog stana za mlade bračne parove, da promenimo u saradnji sa Ministarstvom za rad uredbu kako bismo je pojednostavili, kako bi sva ova prava koja država daje mogla da stignu do krajnjih korisnika, jer nama jeste cilj da ono što država pruža bude na korist otadžbini, porodici i svim našim građanima. Verujem da smo danas učinili veliku stvar iniciranjem diskusije na temu Zakona o finansijskoj podršci porodici. Ja vas bez obzira na sve, poštovana narodna poslanice, bez obzira na sve što ste izneli, pozivam da glasate za zakon, zato što verujem da ćete i na taj način barem pokazati minimum odgovornosti prema državi i prema nacionalnim interesima. Ja sam danas rekla da je ovo državni razlog, a ne državna milostinja, jer ovo nije milostinja prema građanima, kako pokušavate da prikažete da smo je mi predstavili. Nismo. Nije ovo nikakva milostinja. To je naša obaveza. Naša je obaveza da povećamo roditeljski dodatak. Naša je obaveza da brinemo o porodicama, ali i vaša je obaveza da razmislite o svojoj odgovornosti i da date podršku ovom zakonu. Ja verujem da će on i bez vaše podrške ubedljivom većinom biti izglasan, ali shvatite, istorija će beležiti ko nije podigao ruku da podrži majke i očeve kada se o tome govorilo u Skupštini, a verujem da će većina narodnih poslanika biti na strani porodice. Hvala. 

MARINA RAGUŠ: Reč ima narodni poslanik Predrag Marsenić. 

PREDRAG MARSENIĆ: Hvala. Dame i gospodo narodni poslanici, predstavnici Vlade, drago mi je što ste rekli, citiram vas, da nije idealno, da ništa nije idealno. Nekako uvek bojite mnogo lepše situaciju nego što ona zaista jeste. Rekli ste da je pozitivan rebalans budžeta, ali niste rekli da smo imali povećanje rashoda i da je praktično naš ukupni fiskalni deficit 2,2 milijarde evra, što je 500 miliona manje od onoga što je bilo predviđeno. Do sada ste se uglavnom trudili, u prethodnim rebalansima, da to smanjite, sada ste povećali, tako da je to sad 2,9% BDP-a. Ono što zabrinjava je dug. Mi dugujemo danas 30 milijardi evra više nego što smo dugovali 2008. godine. Danas je to 38,7 milijardi evra. Ako nastavimo tim tempom, a jasno je da hoćemo, 2027. godine doći ćemo do cifre između 51 i 55 milijardi evra. Ono što takođe brine je rast kamata. Nama kamate rastu od 900 miliona evra, preko milijardu i 250 miliona evra, do ove cifre koju imamo danas milijardu i 580 miliona evra, što je u ovom trenutku 2,1%. To je naš dug, 2,1% kamata u okviru BDP-a. Sad ću preći na ono što su govorili o procentima. Posebno je, moram da kažem, neobično i uzmite to i saslušajte ovo, zato što je važno. Govorili ste da je 89% BDP u Evrozoni. To je zaista istina. Međutim, zemlje centralne i istočne Evrope imaju 1,5% kamata. Francuska ima 110,5% duga u okviru BDP-a, a ima 1,7% kamata, a mi imamo navodno najbolji odnos. Znači, mi imamo 50% duga u okviru BDP-a, ali imao 2,1% kamata, i to onda govori da ćemo zaista 2027. godine i kamate imati mnogo više i da će oni biti između dve milijarde i 100 miliona evra i dve milijarde i 300 miliona evra. To je ono što je problematično i zato ja mislim da u budžetu imamo ove pozicije. Mi smo ih imali i u budžetu i u rebalansu. U pitanju su dve pozicije: to je finansiranje podrške budžetu Srbije. U budžetu smo imali dve pozicije od tri i po milijarde evra, dakle ukupno sedam milijardi evra, a danas imamo četiri milijarde evra i jednu poziciju, dakle, koja je povećana. Ukoliko je, jel, situacija takva, kako vi kažete, da je Srbija nikada jača, ja mislim da zaista nije baš tako. Ukoliko Srbija zaista nikada nije bila jača, zašto se onda ne razmišlja o tome da se smanje akcize, da se u stvari ukinu akcize na struju i smanje akcize na gorivo? Dakle, 2008. godine evro je bio 78 dinara, a gorivo je bilo 75 dinara. Danas je situacija takva da je nama gorivo u evrima 65% veće. Dakle, danas je gorivo 1,65 evra. To jedna država koja je stabilna i koja je, kako vi kažete, jaka mogla bi sebi da dopusti da građanima spusti tu cenu akcize, iako su naravno prihodi, kako vi kažete, dvanaest milijardi, ali pet i po milijardi od tih prihoda od akciza je upravo na gorivo. Treba naravno i reći da nam je međugodišnja inflacija 4,3% i da je prosečni rast 4,7%. Sve to su pokazatelji da određenih problema ima i da zaista ovo nije, kako vi kažete, pozitivan rebalans. Najveća stavka je EKSPO. Ja sam našao u budžetu 488 miliona, to je sve u razdelu Ministarstva finansija, za stadion i za prateće sadržaje i 754 miliona za sam projekat EKSPO-a, tačnije za sve ono što prati taj projekat. Sećam se imali smo sednicu, kada je bio ekspoze predsednika Vlade, i onda je došlo do, čini mi se, jedne situacije gde je predsednik Vlade rekao jednu cifru, a mislim da je gospodin Vesić rekao drugu cifru. Kada uzmete sve što imate u ovom budžetu, a to je do sada ovde 1,4 milijarde, meni se čini da smo mnogo bliži toj cifri koju je izrekao gospodin Vesić od dve i po milijarde evra za taj projekat EKSPO-a. Upravo zbog toga što ne možemo da se složimo oko tih cena, to će možda biti i cele tri milijarde, mislim da je dobro, ja sam juče predložio gospodinu Malom, da napravimo jednu komisiju čiji zadatak će biti da prati realizaciju projekta EKSPO 2027. Znači, da Narodna skupština, da građani imaju uvid, pre svega, u tendere, u način trošenja finansijskih sredstava i, ono što je najvažnije, u rokove i kvalitet izvođenja radova. Vi se sećate da smo mi predlagali desetogodišnju garanciju na određene radove koji su se izvodili po Beogradu. To nažalost nije prihvaćeno, ali plašimo se da zbog iskustva prošlosti, koja nije baš najbolje i na Trgu Republike, da će jednostavno dobro doći, a i vama će dobro doći, da napravimo tu komisiju, jer ako je napravimo onda će biti sigurno da vi ništa tu ne krijete. Tako da mislim da bi trebalo to da prihvatite. Spoljnotrgovinski deficit je takođe povećan. On je u periodu januar – jul povećan, iznosi 5,2 milijarde evra, a to je povećanje od 14,2%. To je dobro i mi smo stalno imali predloge koji se tiču načina kako da smanjite taj deficit. To je ta tzv. supstitucija. Dakle, ako imate proizvod koji možete sami da napravite, nema razloga da ga uvozite. Mi smo ove godine uvezli 150 miliona evra hrane više nego prošle godine. Zaista država Srbija, mislim ako išta drugo može da proizvodi hranu, ne bi smela da sebi dozvoli da ima povećanje od 150 miliona evra u ovih sedam meseci. Mislim da je to izuzetno veliko povećanje. Postoje pozicije u zaduživanjima koje mi nismo mogli da razlučimo gde se one nalaze u pravom budžetu i dve pozicije takve su 200 i 300 miliona evra, znači ukupno 500 miliona evra, i tiču se puteva, znači putne infrastrukture. Ja sam razmišljao šta to može da bude i onda sam se setio svega onoga kada Aleksandar Vučić obilazi građane i kada obećava puteve, pa kaže – gospodinu 10 kilometara, gospodinu 100 metara, gospođi 200 metara, pa sam mislio da on to sam plaća. Šalu na stranu, mi smo svesni da to moramo svi da platimo i da su to ozbiljna zaduženja, oko 500 miliona evra, ali ono što brine je takav način ponašanja. To je radio Miloš Obrenović pre 200 godina. Pre 200 godina mi nismo imali državu. Mi smo se trudili da državu napravimo, da postavimo institucije. Danas, šta se desilo, pa valjda imamo neke institucije osim predsednika države, i to nije njegov posao, on to ne treba da radi. To deluje prilično neozbiljno i razumem da je u pitanju kampanja, ali ona je pogrešna, jer nas vraća u pretpolitičko društvo. Ja razumem da je želja da se kopira Miloš Obrenović, pošto je on bio srpski veliki vladar, ali nema mnogo sličnosti. Miloš Obrenović je širio srpsku državu, a mi danas imamo obrnute proces. Treba prestati sa tim. Mi nismo pretpolitičko društvo i ne treba da se vraćamo 200 godina unazad. Drugi problem koji smo uočili u ovom budžeti i već je govorio jedan kolega o tome, a to su rashodi za novčane kazne i penali po osnovu rešenja sudova. To su kazne koje država mora da plaća po osnovu izgubljenih sporova. Godine 2012. te kazne su bile 600 miliona dinara, prošle godine su one bile 10 milijardi, a ove godine su 15 milijardi dinara. Šta to znači? To znači da mi na te izgubljene sporove, kao država, moramo da platimo više nego što je budžet jednog Kragujevca ili malo manje nego što je budžet jednog grada Niša. Videli smo situacije kada su se takve stvari dešavale. Na primer, problem Miškovića i navodno isplata od 30 miliona evra, koliko je država navodno bila dužna njemu da isplati iz znamo kojih razloga. Očigledno je da imamo problem i to je taj nedostatak pravne države na koji mi stalno ukazujemo. Isti problem smo imali i kada se kršio Ustav, a on je prekršen prihvatanjem francusko-nemačkog sporazuma, jer to nije po Ustavu. Predsednik je izašao iz ustavnih ovlašćenja. On je prekršen, takođe, u situaciji kada su neki potpisi došli u ovu Skupštinu, pa su naprasno nestali. Dakle, moramo početi malo drugačije da se odnosimo i mi prema državi, a bogami i jedni prema drugima, jer 15 milijardi dinara je ogromno. To je skoro 130 miliona evra koje mi gubimo na neke sporove koji ne bi trebali da se dešavaju u ozbiljnoj državi. Sad hoću da vas pohvalim, eto, može neko iz opozicije da vas pohvali. Dakle, postoji jedan strateški plan i to je nešto što je dobro za ovu zemlju, a to je vraćanje vojnog roka. Meni se čini da ste nesrećno izabrali vreme, trenutak da kažete tako nešto zbog toga što je bila teška situacija na Kosovu i Metohiji. Mislim da ste želeli da jednostavno na neki način zabašurite i sklonite tu priču, i to je jedan krah kosovske politike ove vlasti, ali bez obzira na to mi ćemo podržati vraćanje vojnog roka. Smatramo da je to zaista strateški važan poduhvat i potez koji treba ovoj državi s obzirom na geostrateške okolnosti u kojima se nalazimo, a i na budućnost. Naravno, treba sada da razgovaramo o tome da li je možda bolja varijanta da to bude šest meseci, a ne ovih 75 dana, ali podržavamo što u budžetu postoje sredstva za to. Postoji 18 miliona evra ove godine, 17 sledeće godine. Ne verujem da ćemo stići ove godine da potrošimo tih 18 miliona, ali predlažem da to prebacite za sledeću godinu, pa da sledeće godine, ukoliko ne uspete ove godine, bude 35 miliona evra. Sada dolazimo do autoputeva. Grdelica je koštala, završena je 2019. godine, 15,3 miliona evra, autoput, koji je pravljen u Crnoj Gori, bio je 25 miliona evra, govorim po kilometru. Dakle, vi ste u pravu, gospodine Vesiću, rekli su 31 milion evra po kilometru košta ovaj novi autoput koji se pravi u Crnoj Gori. Mi imamo zaista, opravdano ili neopravdano, veliki rast cene kilometra autoputa. Jedan autoput ovde Niš-Merdare, znači Niš-Pločnik, bilo je rečeno da će koštati 255 miliona evra, ali poslednja cifra koju sam video je 273, za 33 kilometra, i on će iznositi negde oko 8,2 miliona evra. Godine 2012. su proseci bili mnogo niži. Dakle, u Hrvatskoj su autoputevi pravljeni za negde 6,9 miliona evra po kilometru, u Danskoj za 5,8, u Nemačkoj za 8,3. Dakle, mi vidimo nešto što, meni je to gospodin Bajatović juče rekao, i dobro je rekao na Odboru, nešto što se u stvari preliva kod nas i ono utiče i na kvalitet našeg života, a to je štampanje para od strane EU. Evropska unija ozbiljno štampa pare, ozbiljno, i ta inflacija koja je prikazana to nije jedino što se dešava u našim novčanicima. Dakle, mi imamo pad vrednosti evra i kad kažete 818 evra je prosečna plata, vi kada uđete u prodavnicu vidite da ne možete da kupite ono što ste mogli pre, recimo, pet ili šest godina za 600 evra. Dakle, evro je izgubio na vrednosti i nisu ovi jedini primeri. Imate primer upravo u zaduženjima od jedne milijarde, koliko je bila jedna vetroelektrana od jednog gigavata, danas godinu dana kasnije ona 1,4 milijarde, solarne elektrane od istog jednog gigavata su u budžetu bile 1,4 milijarde evra, a sad su 1,9 milijardi evra. Znači, imamo povećanje od 40% i od 36% što je vrlo visoko. Možemo i ove druge autoputeve komentarisati, ali posebno je interesantan ovaj Beograd-Zrenjanin-Novi Sad. Uvek govore da zavisi od konfiguracije terena ja nisam uspeo da nađem kalkulaciju. Ovaj put košta 15,2 miliona evra po kilometru, vi ste rekli milijarda i 596 miliona evra. Dakle, voleo bih to neko objašnjenje zato što smo imali Moravski koridor i Požega-Voljare koji otprilike koštaju 40,5 miliona evra po kilometru. Dakle, u čemu je, gde je nastala ta razlika? Da li su to ova dva mosta Tisa-Begej, da li će biti mostovi i nadvožnjaci? Ne znam, ali zaista, nekako meni ne objašnjivo. Ima naravno i skupljih autoputeva u Rumuniji, pravi se kroz Transilvaniju do Moldavije, 40 miliona evra košta po kilometru, ali definitivno nešto sa tim cenama treba da bude razjašnjeno da ne bi ostavilo nikakvu sumnju. Što se tiče poljoprivrede, postoji nešto što je strategija i ja sam čuo da se pravi nacrt strategije, pričalo se o tome da će stranci učestvovati, mislim da je dobro pozovite Izraelce, nekoga iz Izraela koji zaista ima znanje, zbog toga što oni imaju 10 puta veću dobit po hektaru, znate kakav je Izrael i koja je ono pustinja, deset puta veći dobit po hektaru, nego Srbija i zbog toga brine ovaj jedan podatak koji imamo u budžetu, a to je da su smanjeni za dve milijarde evra podsticaji za nabavku mašine i opreme za primarnu biljnu i stočnu proizvodnju. Ja mislim da treba da podstičemo ljude da kupuju novu opremu i da na to treba da odvojimo ove pare, jer je veoma važno da oni imaju savremenu tehnologiju kako bi postigli tu dobit po hektaru. Mi imamo nažalost 130 hiljada, od 2014. godine do danas, 130 hiljada gazdinstava manje. Naš stočni fond, naše stanje u stočarstvu je otprilike na nivou iz 1910. godine, što je veoma, veoma loše i ovde su ista odvajanja, subvencije su 18 hiljada dinara po hektaru i 19 za mleko dinara premije po litru. Dakle, treba razmisliti o ovome, napraviti dobru strategiju. Mislim da je izostala primena strategije 2014/2024. godine, pa se nadam da će ova strategija biti bolja i da će neka poboljšanja u oblasti poljoprivrede da se dese. Na kraju ono čega u rebalansu nema. Dakle, nema obećanog povećanja penzija. Ministar Mali obećao je da će između avgusta i oktobra da dođe povećanje penzija, toga u ovom rebalansu nema. Znači da pre januara meseca od toga neće biti ništa. Nema povećanja plate za prosvetu i zbog toga imamo proteste, ali ono neverovatno što ste uradili, napravili ste ili ste hteli da napravite spisakove nepodobnih ljudi. Mislim, ljudi, nije 1947. Nećemo nikoga slati na Goli otok zaista je besmisleno da se prave takvi spiskovi, ako je to istina, a dokument postoji. Ono čega nema takođe, nema vanrednog oporezivanja ekstra dobiti, ekstra profita, pre svega banaka i kladionica, dakle samo dve kladionice u 2022/2023. godini su imale ekstra dobit. Imale su dobit od 100 miliona evra. Logično je da jedna država oporezuje tu ekstra dobit. Banke su imale od 2014. do 2021. godine dobit na godišnjem nivou, sve banke, 350 miliona evra, a ove godine postoji verovatnoća, ona je već dostigla milijardu i 200, postoji verovatnoća da će ići do milijardu i 350 miliona evra dobiti. Dakle, logično je da jedna država napravi jedan zakon, mi ćemo predložiti oba zakona, o jednostavnom oporezivanju ekstra dobiti banaka. Oni koji snose jednostavno trošak te dobiti banaka su uglavnom građani, a ne vlasti. I ono što je veoma važno, nema oporezivanja šunda i kiča. Nema oporezivanja rijaliti programa. Vi imate jedan rijaliti program na nacionalnoj frekvenciji koji promoviše kriminal, koji promoviše prostituciju. U isto vreme čovek koji je zadužen za to nam se smeje, sprda se sa vama, ljudi, iz Vlade. Poručuje da treba građani da pojedu dva jaja dnevno, a on pravi hram i smeje nam se kao hijena, svima nama ovde zajedno bez da ga iko dodatno oporezivao. Taj porez treba da uvede ova Vlada i to je ono što mislim da nedostaje u ovom budžetu. Ono što takođe smo primetili i to ću na kraju reći je nešto što je primetio naravno i Fiskalni savet, u pitanju je korišćenje budžetske rezerve. To smo imali u julu mesecu, u izveštaju Fiskalnog saveta. Otprilike to je 4% od prihoda. To su velika sredstva. To je 740 miliona evra i vrlo često se ta sredstva troše netransparentno. To je ukazao Fiskalni savet. Mislim da bi trebalo malo prvo smanjiti, vrlo je visok, to 4% je samo u Hrvatskoj, u svim državama je malo niže. To je prvo. Drugo, treba malo efikasnije koristiti, jer dolazimo u situaciju da neke lokalne samouprave poput Beograda dobiju četiri puta više para u odnosu na Niš na primer po glavi stanovnika, što suštinski nije dobro. Ono što takođe mora da se uradi je transparentnost trošenja tih sredstava da bismo videli gde smo i kako utrošili ta sredstva. Dakle, sve su ovo razlozi zašto koalicija NADA, Novi DSS i POKS neće glasati za ovaj budžet. 

MARINA RAGUŠ: Hvala gospodine Marseniću. Gospodin Milenko Jovanov u ime grupe. Izvolite. 

MILENKO JOVANOV: Jako mi je zanimljivo ovo poređenje predsednika Vučića sa knezom Milošem. Samo je jedno drugo pitanje, pošto ste to primetili kako predsednik oponaša kneza Miloša pa daje ljudima puteve – a koga su oponašali ministri iz DSS 2006. i 2007. godine kada su obilazili Srbiju? Koga da pitam? Pa jeste li vi u DSS? A ja da svedočim? Odlično. Evo ja ću da pitam. Dakle, koga su oponašali ministri iz DSS 2006. i 2007. godine kada su trošili pare iz Nacionalnog investicionog plana? Milijardu i po evra 2006. i 2007. godine. Ja bio prisutan, evo ga i Žika Starčević bio prisutan, izbori ponovljeni u Pomoravlju, dođe ministar da obiđe školu i kažu – jel možemo da popravimo zid, a ministar odmahne rukom i kaže – napravićemo celu školu. Nikakve veze čovek nije imao sa tim ministarstvom, ne bavi se viš politikom. Nema prilike da mi odgovori pa neću da ga spominjem. I šta ćemo sa tim? Na šta vam je to ličilo? To vam je bogougodno. Jel tako? Tu nemate nikakvu zamerku? Tu nemate zamerku. Tu nemate zamerku ili to za vas ne važi? To vam ne liči na to darivanje? Jel? Drugo, ako ste milijardu i po potrošili, a potrošilo se iz Nacionalnog investicionog plana, milijardu i po evra, odakle Vučiću bilo gde prostora da napravi bilo kakav put? Zar nisu svi putevi završeni? Gde su pare te nestale? Kako to? Kako se to ljudi žale Vučiću da nema puta kada je potrošeno još 2006. i 2007. godine, pre 18 godina. Ljudi valjda koriste te puteve već 18 godini ili nema puteva. Ajde se saberite malo pa vidite malo ono što je rađeno nekada, ako hoćete da ukažete na nešto drugo. Drugo, laž, brutalna laž. Da je bilo ko prihvatio, izašao iz okvira ovog i onog, francusko-nemački plan, 100 puta smo govorili o tome i 101 put to ponovo lažu. Dakle, jasno je rečeno, postoje stvari koje su prihvatljive i stvari koje su neprihvatljive. Tačka. A, to što vi citirate samo pola i što više slušate Kurtija i njegove ministre, nego što verujete svojoj državi, to je vaša stvar. Kada smo već kod toga, da vas pozovem da odete da svog prijatelja. Šaipa Kamberija posetite danas pošto je ponovo pravio cirkus u Preševu. Vi ste zajedno potpisnici raznih inicijativa u ovoj Skupštini. Obiđite Šaipa Kamberija, recite mu da je ovo i njegova država i nema potrebe da je ruši, niti će mu to biti dozvoljeno. Hvala. 

MARINA RAGUŠ: Potpredsednik, ministar finansija gospodin Siniša Mali. Izvolite. 

SINIŠA MALI: Hvala puno. Poštovani narodni poslanici, samo nekoliko po meni veoma važnih informacija koje želim da podelim sa vama. Nakon toga ćete čuti nešto i od ministra Vesića i naravno od predsednika Vlade. Ono što mi je posebno važno je oko učešća kamata, da se osvrnem na ono što ste govorili. Dakle, vi imate u rebalansu budžeta da je učešće kamata, ako se ne varam pomenuli ste 2% poslednji podatak koji je u bazi podataka, Eurostat je iz 2023. godine, prosek u evro zoni je 1,7%. Iznad tog nivoa koji Srbija ima, koji ste ukazivali kao da smo ne znam koliko pak i najgori je i Rumunija, i Portugal, i Poljska, i Mađarska sa 4,7%, i Italija i Grčka, i Španija. Dakle, veliki problem za veliki broj najrazvijenijih zemalja Evropske unije, a ono što je posebno važno za nas, malopre sam o tome govorio, dakle, 72,8% našeg javnog duga je u fiksnim kamatnim stopama. To je veliki bafer za bilo kakvo skakanje kamatnih stopa u budućnosti. Na kraju ono što je posebno važno je da sam objasnio da je porasla ta nulta kamatna stopa, dakle ta referentna kamatna stopa tzv. i u dolarima i u evrima. Imali ste pre samo par godina da je u evrima bila ta referentna kamatna stopa minus 0,5%. Danas je 3, 75%. Imali ste u Americi na dolare da je referentna kamatna stopa bila 0,25% sada je 4,75%-5%. Dakle, to je nulta. I onda naravno, da su se povećali troškovi kamata i troškovi zaduživanja za sve zemlje uključujući ove najrazvijenije o kojima sam vam govorio. Međutim, kada pogledate ponderisanu kamatnu stopu na naš javni dug, dakle ona se povećala u ovom periodu od 2020. godine pa do danas, dakle u periodu te globalne krize koju oseća ceo svet, dakle sa 3,3% na 3,8%. Upravo zbog toga, dakle samo za 0,5 procentnih poena, upravo zato što imamo najveći deo u fiksnim kamatnim stopama, a to su kamatne stope 2%, 2,5% i do 3%. Dakle, veoma pažljivo upravljamo svojim javnim dugom. I na kraju nije slučajno što je veoma važno da kreditni rejting agencije unapređuju naš kreditni rejting iz meseca u mesec i rekao sam više puta, sada smo po prvi put samo na korak od investicionog kreditnog rejtinga. Ne bi bili tu da imamo bilo kakav problem iz najobjektivnijeg gledanja na stvar od tih agencija, da imamo bilo kakav problem u tom pogledu. Kada govorite o investicijama koje su vezane „Srbija 2027“ i za EKSPO, evo sada smo nešto sabirali, ne znam koliko je to vama jasno i citirali ste na kraju krajeva izjavu predsednika Vlade i ministra Vesića. Ja sam malopre rekao u nekom od odgovora koje sam dao vašim kolegama da taj iznos neće preći 1,2 milijarde, ali, kada govorimo o 1,2 milijarde nije tu samo EKSPO, tu je i 1.500 stanova, tu je i „Akvatik centar“, tu je i cela linijska infrastruktura koja je vezana za taj deo grada. Dakle, za sam EKSPO troškovi će biti daleko niži. Dakle, radimo na najbolji mogući način, vodeći računa o svakom dinaru građana Srbije, ali da ostvarimo taj cilj, da se predstavimo na pravi način i da to bude pravi motor rasta i razvoja naše ekonomije u budućnosti. Rekli ste i mislim da ste to čak i sinoć pomenuli, dakle da uvozimo hranu, međutim ono što je činjenica i o tome vam je i viceguvernerka Narodne banke govorila, dakle da mi u prvih sedma meseci ove godine imamo uvoz hrane od 150 miliona evra, ali povećan i rast izvoza hrane od 250 miliona evra. Dakle, uvek imate nešto što uvozite, imate nešto što izvozite, ali očigledno kada je hrana u pitanju izvozimo više nego što uvozimo i to vam je pogrešan podatak koji ste napomenuli. Po pitanju ekstra profita, nije to naša politika. Dakle, rekao sam više puta i za ovom govornicom ovde i pred vašim domom, dakle nije naša politika da ako je godina dobra, da oporezujemo ekstra porezom neke koji su dobro radili ili šta onda da radimo naredne godine kada je to isto preduzeće ili finansijske institucije u lošijoj situaciji. Da li to znači da automatski treba da im pomognemo. To je broj jedan. Broj dva, ne stvarate tako atmosferu kredibiliteta i poverenja i pouzdanosti za koju smo se dugo borili još od 2012. godine. Dakle, sada su nam investicije sigurne, okruženje nam je predvidivo, unapređujemo ga iz godine u godinu, zato na kraju krajeva imate nikada veći broj stranih direktnih investicija, nikada više fabrika u Srbiji, nikada veći broj radnih mesta i nikada nižu stopu nezaposlenosti. Konačno, da vas ispravim samo, tekuća budžetska rezerva nije ni blizu tih cifara o kojima govorite, možda ste iz neznanja mislili na bilansni prostor, ali tekuća budžetska rezerva u ovoj godini je tri milijarde dinara, dakle ni blizu tih cifara o kojima ste govorili. Hvala puno. 

MARINA RAGUŠ: Hvala. Reč ima ministar građevinarstva, saobraćaja i infrastrukture, gospodin Goran Vesić. Izvolite. 

GORAN VESIĆ: Gospodine Marseniću, pokrenuli ste jedno važno pitanje i drago mi je što možemo da pričamo o tome kakva je cena naših autoputeva, brzih saobraćajnica. Dobro je što ste primetili da je nemoguće porediti cene iz 2006, 2007. i 2008. godine i današnje zato što su cene porasle i dobro znate šta utiče na cenu izgradnje puta i znate dobro koliko su sve komponente koje utiču na tu izgradnju poskupele. Poseban smo šok imali kada se dogodio rat u Ukrajini, kada su zaista cene drastično porasle i zato je apsolutno nemoguće porediti cenu iz jednog vremena i cenu iz drugog vremena. Takođe, na samu cenu ne utiče samo cena materijala već i cena njegovog dovoženja. Zato imate recimo razliku između cene autoputa „Smajli“ koja će biti negde oko 10 miliona evra, bar u ovoj prvog fazi i recimo cene brze saobraćajnice Šabac-Loznica, odnosno prema Badovincima koji je oko osam miliona evra zato što ovde, za sever Vojvodine imate 300 km udaljeno prvo nalazište materijala, odnosno spremište i morate da dopremate taj materijal. To poskupljuje cenu, prema tome kada daje neko ponudu, on vam daje ponudu sa svim troškovima. Svako ko se bavio time, a znam da ste se i vi bavili, to razume. Kada pričamo o autoputu Beograd-Zrenjani-Novi Sad, tako je, tu je ugovorena fiksna cena od 1.596.000.000 evra za 104 km, ali kažem vam to je prvi ugovor koji je potpisan sa fiksnom cenom. Znači, rok za završetak je šest godina. Nisam siguran da bi bilo ko od nas pristao da potpiše ugovor na period od čest godina sa cenom da nema pravo na kliznu skalu i da preda autoput ključ u ruke, obzirom na to u kakvom vremenu živimo, ako mene pitate, to nije mali rizik. Takođe, ministarstvo na čijem sam čelu insistiralo je kod potpisivanja ugovora za „Smajli“, odnosno za „Osmeh Srbije“ i za Beograd-Zrenjanin, pošto su to ugovori koji su potpisani ove godine, da se prvi put uvede da kod nosioca konzorsa da prilikom isplate svake nove situacije, mora i da dokažu da su isplatili sve podizvođače po prethodnoj situaciji. Da se ne bi desilo kao što se dešavalo da neke firme koje su podizvođači ne budu plaćeni, a da pritom onaj ko je izvođač dobije novac od države, a on taj novac zadrži i onda imamo problem sa nekim malim firmama koje ne mogu da rade. Kada pričate o Niš-Merdare to je vrlo komplikovano i pritom moram da vam kažem da je taj posao „Štrabak“ dobio na tenderu, znači bio je raspisan tender i cenu koju su dali, dali su je na tenderu. Suština je u tome što je on počeo da se gradi kao poluprofil i sada smo u međuvremenu, pošto je bilo problema sa tim projektantom koji je izabrala EU, pristali su da se promeni projektant, dobio je CIP posao, uz saglasnost EU, izbacili smo tog stalnog projektanta, koji je zaista napravio velike probleme i sada se preprojektuje čitav put, odnosno sve druge faze za pun profil autoputa, jer kada su postavili taj put, bilo je pogrešno postaviti tu poluprofil obzirom na to kakav saobraćaj očekujemo. Kada pričamo o auto-putu prema Crnoj Gori ili recimo auto-putu prema Kotromanu, moram da vam kažem, dužina auto-puta između Požege i Kotromana je 60 km. On je projektovan, iako je auto-put za 100 km na sat, 80% su tuneli i mostovi, 96 mostova se gradi i gradi se devet tunela. I šta da vam kažem, još uvek nemamo ponudu, jer se završava projekat sledeće godine. Neće biti ispod 35 do 40 miliona evra ponude, jer je nemoguće izgraditi za manje para. Kada pričamo o tome kako grade u regionu. Evo, ja ću vam reći, u aprilu ove godine hrvatska vlada je odobrila izgradnju auto-puta između Rudina i Osojnika, 28 km, 27 miliona evra po kilometru. Ako hoćemo da pričamo o tome kakve su cene u regionu. Recimo, isto, uzmite pošto ste spominjali Hrvatsku, auto-put Križišće – Jadranovo dužine 5,2 km je plaćen 110 miliona evra, a auto-put Križišće – Selce je plaćen 28 miliona evra po kilometru. Kada pričamo o tome da li samo teren određuje cenu auto-puta, najvažnija stvar su objekti. Vi na auto-putu Beograd – Zrenjanin – Novi Sad, pogotovo između Novog Sada i Zrenjanina ne, ali između Beograda i Zrenjanina mnogo objekata. Dobro ste primetili taj most. Moje prvo pitanje je bilo, zašto je tako dugačak most, pošto je to reka koja je mnogo manja nego Dunav, ali onda kada pogledate uslove „Vojvodina voda“, kada pogledate šta su tražili, da su tražili da se zbog retenzije ne prekidaju vodotokovi, onda shvatite da je taj most zbog toga toliko dugačak. To je nešto što je dato jer kada se projektuje, projektant dobije uslove svih kuća. Između ostalog morate da uradite i nadvožnjake i podvožnjake i prolaze za životinje i na svakom naseljenom mestu da omogućite ljudima da prolaze ispod i naravno da svaki objekat košta. Prema tome, kada pričamo o ugovaranjima koja su direktna kroz međudržavne sporazume, tu nema tendera, ali možete da dobijete uvek zapisnik o pregovorima koji se vode. Svaki put Zavod za veštačenje veštači cenu i ne samo Zavod za veštačenje, nego mi imamo Institut za puteve koji je je ozbiljna državna kuća, imamo CIP, koje su ozbiljne državne kuće i hvala Bogu u poslednje dve godine su imali sve više posla i koji takođe veštače tu cenu i daju svoj pečat i potpis da je ta cena u skladu sa tržišnom cenom. Tržišna cena danas ne mora da bude tržišna cena za dve godine. Znate i sami da u ovim drugim ugovorima, osim ovog gde imamo fiksnu za Beograd – Zrenjanin, imate klizne skale, kada cene porastu preko 10%, vi morate da platite kliznu skalu. Zato dolazi do promena. To je nešto što je uobičajeno i što se dešava svuda u svetu. Dobro je i drago mi je što ste tu temu pokrenuli. Ja sam, između ostalog, kada je Fiskalni savet pričao o tome, ja sam razgovarao sa njima, isto smo na ovaj način razgovarali. Ja sam rekao, ne možete da poredite cene sa različitih puteva iz različitih vremena, pogotovo ne iz perioda 15 ili 10, ne to vi niste uradili, ali kažem vam, 10 ili 15 godina različiti. Sami ste dobro primetili cene rastu. Ono što se nekada gradilo za 5, 6 miliona sada se gradi za 10, 12 miliona. To je tako. Važno je da se putevi grade i da se pruge grade. Hvala. 

MARINA RAGUŠ: Reč ima premijer gospodin Miloš Vučević. 

MILOŠ VUČEVIĆ: Hvala predsedavajuća. Dame i gospodo narodni poslanici bilo je kritika na polju ulaganja u zdravstvo i prosvetu, ja bih se na to osvrnuo. Pre svega, nije tačno, životno je činjenično, nije tačno da se zdravstvo raspada. Ne može zdravstvo da se raspada kada se završio Klinički centar u Nišu i kada je završen prvi blok Kliničko centra Srbije u Beogradu, kada se uveliko gradi Klinički centar Novi Sad, odnosno Vojvodina i kada, nadam se da će evropski partneri završiti svoj deo posla, čeka početak izgradnje Kliničko centra u Kragujevcu. Sada trenutno gradimo osam regionalnih bolnica, opštih bolnica u svim delovima Srbije. Kada pet klinika gradimo isto u različitim delovima Srbije, kada smo otvorili dva najsavremenija pet skenera, pet centra u Kliničkom centru Srbije i kada samo ove godine imamo 3900 novozaposlenih u zdravstvenom sistemu Srbije, kada je rebalans budžeta Srbije obezbedio, odnosno obezbediće dodatnih 28,7 milijardi dinara za zdravstvo. Rekao bih da je to sve suprotno od onoga što ste vi rekli da se raspada zdravstvo Srbije, ali mi nismo zadovoljni s time u pogledu da želimo da liste čekanja nestanu, da želimo da ljudi imaju još brže zakazivanje, pre svega pregleda, pre svega preventivnih pregleda. Ministar Lončar ima veliki zadatak pred sobom da se upravo fokusira na to pitanje, ali činjenice i život vas demantuju po ovom pitanju da se zdravstvo raspada. Pogledajte koliko mladih lekara, ali i medicinskih sestara i tehničara dobilo posao i nisu morali da budu na birou za zapošljavanje ili da traže posao negde u belom svetu. Naravno, i konstantno povećanje zarada svih zaposlenih u zdravstvu što naravno očekujemo i čeka nas i u 2025. godini. Što se tiče prosvete, mislim da je fer ponuda Vlade Republike Srbije, da je najveće povećanje plata u javnom sektoru u 2025. godini bude za prosvetne radnike, 12% smo predložili da porastu plate, odnosno budu veće plate za prosvetne radnike, za učitelje, nastavnike, profesore, vaspitačice. To je za 50% više nego svi ostali u javnom sektoru i time posebno apostrofiraju značaj obrazovanja, ali i prosvete u državi Srbiji. Mogao bih da vam poredim sa onim vrlo često ministar finansija, ili čime mi ukazuje kada pričamo o povećanjima plata, subvencija i svega, a to je da je projekcija rasta srpskog BDP u 2024. godini negde oko četiri posto. Znači, četiri posto će da raste ekonomija države, a mi predviđamo povećanje plata prosvetnim radnicima za 12%. Od nekoliko zahteva koji su prosvetni sindikati u prosveti definisali sa Vladom i u ranijem periodu gotovo je sve ispunjeno osim tog nivoa da dođemo da je početna plana u prosveti, prosečna zarada u Srbiji, ali sa ovim predlogom Vlade Republike Srbije prosečna, odnosno početna zarada u prosveti će biti 94,95% prosečne zarade u januaru 2025. godine. Ispunili smo zahtev Uredbe o koeficijentima. Ispunili smo rešavanje radno-pravnog statusa svih zaposlenih koji rade duži vremenski period na određeno, a imaju dovoljan broj časova da pređu na neodređeno radno vreme i Ministarstvo pravde je uveliko u proceduri izmene Krivičnog zakonika kojim ćemo posebno inkriminisati krivično delo napada na prosvetne i zdravstvene radnike. Ne možemo im dati kako neko nažalost u politici olako daje izjave u političkom životu da treba da imaju status ovlašćenih službenih lica. To zahteva daleko, daleko komplikovaniju proceduru i pitanje je da li bi svi mogli da ispne taj uslov, ali da mora biti posebno inkriminisano to delo - da. Mi smo spremni da pričamo o tome i u pogledu predškolskih ustanova. U rebalansu budžeta za 2024. godinu, osam milijardi dinara dodatno izdvajamo samo za plate zaposlenih u prosveti, jer imamo drugačiji obračun, pre svega, za starešinsku nastavu, za učiteljice i veći broj zaposlenih. Mislim da su to pravi pokazatelji kako se odnosimo prema prosveti. Ne znam odakle vam pravo da vi zaključite da neko, a aludirali ste verovatno na Vladu ili na predsednika države, želi da građani Srbije budu navodno neobrazovani i stoga ste izvukli zaključak da to nama politički odgovara. Sada bih ja mogao da kažem i da budem ciničan da moja stranka ima više fakultetski obrazovanih ljudi nego što vi dobijete ukupno glasova na izborima. Znate, to što ste vi sebe ubedili da ste neka elita, a da navodno niste to hteli da izgovorite, ali ovaj svet, kako ga vi definišete, neobrazovani je podložan manipulaciji, nije fer prema građanima Srbije. Građani Srbije nisu naivni, ni glupi. Da odete da obiđete sve građane Srbije verovatno bi nešto bolje prošli na izborima, ne da ne pričate ove stvari koje ste pričali, nego pre svega da njih slušate. Nemojte nikad potcenjivati građane. Nemojte da ih potcenjujete i nemojte sebi da dajete pravo da ih vi vrednujete spram ovog ili onog stepena obrazovanja. Svaki građanin ima jednako pravo glasa, a Srbija treba da ima što više obrazovanih ljudi, jer je to razvojna šansa Srbije. Još jednu ste neistinu rekli, da mi navodno ne vodimo brigu o državnoj prosveti i školstvu zato što nam deca idu ne znam gde, u neke privatne škole. Moj stariji sin Mihailo je apsolvent na Pravnom fakultetu Univerziteta u Novom Sadu. Mlađi sin Danilo mi je učenik drugog razreda gimnazije "Jovan Jovanović Zmaj" u Novom Sadu, državne gimnazije. Vi meni kažete da mene nije briga za prosvetu ili da Vladu nije briga za prosvetu, a vas je eto tobože briga, pa nešto više ili bolje želite za prosvetu? Ne dajem vam za pravo da vi imate bolje želje za status prosvetnih radnika nego što imam ja. I ja sam roditelj. Ovaj period koji je iza nas, a nešto i pred nama, sam odgovoran za Vladu Srbije i trudiću se, rekao sam to i sindikatima prosvete, bio sam na tri runde razgovora sa njima i čekam ih da nastavimo razgovore, da pre svega status prosvetnih radnika nije uvek vezan za pitanje plate, nego pitanje položaja i ugleda prosvetnih radnika, koji smo svi zajedno kao društvo urušavali godinama i decenijama. Kada svako od nas i kao roditelj nauči decu da poštuju učiteljice, nastavnike i profesore, da nauče da ustanu kada neko uđe u učionicu da ih pozdrave, da pričamo da li treba da vratimo uniforme, a da ne pričamo o tome da mame i tate treba da imaju prvo advokate čim upišu decu u škole i da učiteljica, nastavnik i profesor ne sme ništa da kaže detetu, jer će tobože ispasti da je vršio ne znam kakvo nasilje nad učenikom. Kada budemo postavili taj odnos u prosveti, verujte, prosvetni radnici će biti mnogo zadovoljniji. To je ključno pitanje za prosvetu, a ne te paušalne ocene - neko ne voli prosvetne radnike jer, tobože, želi da u Srbiji živi neobrazovani svet. Hajte, molim vas! To je toliko glupavo i neistinito, da ja ne znam šta bih mogao dalje da komentarišem. Nego, uozbiljite raspravu, pričajte argumentovano, da možete da naučite nešto šta je urađeno u zdravstvu i da naučite da je neko predvideo tri puta veće povećanje plata za prosvetne radnike nego što je rast bruto društvenog proizvoda u ovoj državi. To je ozbiljan i odgovoran posao, a da nismo smanjili nikome platu, nego povećavamo platu i vojnicima koji čuvaju državu i policajcima koji se bore protiv kriminalaca i vatrogascima koji gase požare i lekarima koji nas leče i čuvaju naše zdravlje! To je odgovorna politika i to je politika i ovog rebalansa i budžeta, sa kojom ćemo vrlo brzo izaći pred vas. Hvala vam lepo. 

MARINA RAGUŠ: Hvala, gospodine Vučeviću. Dame i gospodo, nastavljamo sa radom sutra u 10.00 časova.