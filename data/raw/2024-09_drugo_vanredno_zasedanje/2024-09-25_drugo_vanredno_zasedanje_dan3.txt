SNEŽANA PAUNOVIĆ: Poštovane dame i gospodo narodni poslanici, nastavljamo rad sednice Drugog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 99 narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 149 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Nastavljamo sa radom po listi prijavljenih govornika. Reč ima gospodin Dragan Đilas. Izvolite. 

DRAGAN ĐILAS: Stranka slobode i pravde će glasati za zakon kojim se povećavaju sredstva za roditelje kada dobiju dete, jer svako davanje u ove svrhe je dobro. Ne želim da apsolutno ni malo politizujem na ovu temu, zato shvatite moje reči kao sugestiju. U Beogradu smo u vreme kada sam bio gradonačelnik došli do povećanja broja novorođenčadi sa 16 hiljada na 20 hiljada, merama koje su imale finansijski deo, pun iznos za trudničko bolovanje, novac za porodilje, bebi paketi, ali i izgradnju obdaništa, škola i besplatnim udžbenicima. Iskreno mislim da je najveći uticaj imala odluka da finansiramo pokušaj vantelesne oplodnje i stalna priča o tome, kao i pojavljivanje ljudi koji su posle godina i godina pokušavanja uspeli da dobiju decu. Njihova sreća, njihove životne priče su pozitivno uticale da se parovi koji nisu imali zdravstvenih problema odluče da imaju još dece. Zato mislim da je važno da ovu priču ne svodimo na brojeve i novac, nego da bude obojena toplijim tonovima. Rebalans nećemo podržati jer u njemu nema, a moralo je da bude, povećanje plata prosvetnim i zdravstvenim radnicima do nivoa 120 hiljada za prosvetne radnike, početne plate i 180 hiljada početne plate za lekare. Morali su da budu besplatni udžbenici i obroci za sve đake u Srbiji, pomoć za sve đake u Srbiji, za starije od 65 godina koji nemaju primanja. Osnivanje alimentacionog fonda, sredstva za zakon roditelj – negovatelj, ulaganja u poljoprivredu i energetiku kako bi povratili prehrambeni i energetski suverenitet, 200 miliona evra podrške domaćoj privredi a ne šačici stranih investitora, ukidanje akciza na struju i smanjenje akciza na gorivo, oporezivanje, i to drakonsko, kladionica i kockarnica, porez na ekstra profit. Povećanje rudne rente i još mnogo toga. Ne želim da ponavljam ono što je Dušan Nikezić juče govorio ovde pre mene. Činjenica je da su plate i penzije za 12 godina vlasti SNS-a, porasle i to niko normalan ne može da spori. Niko normalan ne može da spori da su porasle i cene, posebno hrane, kao što niko normalan ne može da spori da smo po platama na začelju u Evropi. Zvanični podaci Eurostata kažu da je Srbija na 41% prosečne plate EU, Rumunija je na 80%, Bugarska na 64%, a Crna Gora, koja je bila izjednačena sa Srbijom pre deset godina, danas je 5% bolja, 46% evropskog proseka. Lično smatram, i to stalno govorim i svojim saradnicima, da je nepristojno da mi političari govorimo ljudima kako žive. Svaki čovek zna da li živi dobro ili loše. Svako sam procenjuje da li mu je bolje ili gore, ali ono što sigurno mogu da kažem da je vama iz SNS mnogo, mnogo bolje. Većina od vas nije imala kafu da plati, nije imala završenu skoro nikakvu školu. Danas ste svi uzeli diplome, osim gospodina Arsića, što pozdravljam, svi imate daleko veća primanja, tu su stanovi, vile, apartmani. Recimo, Nebojša Stefanović je bio neuspešni student dva državna fakulteta, ali u ovih 12 godina doktorirao. Služio je da ga Vučić šalje po kafu i cigare za goste i dogurao čovek do predsednika Skupštine i ministra policije. Nosio je farmerke „Prvi maj Pirot“, danas nosi odeću ultra skupe marke Brunelo Kučineli. Pre 12 godina je mislio da je to ime nekog italijanskog fudbalera. Nikola Petrović imao pljeskavičarnicu na Zelenom vencu, i to ne sam, već sa partnerom. Danas ima avio kompaniju, vilu na Dedinju, rođendan slavi u Veneciji, uz trošak od dva miliona evra najmanje. Slaviša Kokeza nije znao da se potpiše. Dobro, ni danas ne zna da se potpiše, ali od čoveka koji je služio da donese kolače postao IT mag, direktor carine, multimilioner i danas je u Majamiju. Svima njima, raznim Milenijumima, Radojčićima, Veselinovićima je mnogo bolje, a mnogo je bolje i Aleksandru Vučiću, bez obzira što on tvrdi da mu je lošije, pa nam objašnjava kako on ne kupuje skupu garderobu koju nosi iz svog džepa, nego je to iz fundusa. Rečnik srpskog jezika kaže da je fundus oprema i garderoba potrebna za pozorišnu predstavu i imaju ga samo pozorišta, eventualno cirkus. Ipak, predsednik tvrdi da ga ima i on, pa tako kaže da „Zenja“ patike od hiljadu evra, kojih ima nekoliko pari, ovde su fotografije, nisu njegove nego su iz fundusa, sa koje jakne „Loro Pjano“ od nekoliko hiljada nije kupio od svojih para nego ih je kupila država. Zato zahtevam od ministra Malog da nam kaže gde se tačno u budžetu Srbije nalazi i koliki iznos i razdeo za garderobu predsednika, tj. za fundus? Ako gospodin Mali ne ume da nam kaže gde je ta stavka u budžetu i koliko iznosi, to će značiti da predsednik laže, da je sve to kupio svojim novcem koji on, koji je čitav život na državnoj plati, sigurno nije mogao da zaradi. Na ovoj slici se vidi da je predsednik iz fundusa uzeo farmerke „Stefano Riči“ koje nose ruski tajkuni i koje koštaju 1.800 dolara, odnosno preko 200.000 dinara. Ne pitam vas da mi kažete sa koje stavke u budžetu su plaćene. Pitam vas da li zaista mislite, gospodo, da je moralno da predsednik države nosi farmerke koje koštaju kao dve nastavničke plate u Srbiji? Jedna nogavica farmerki predsednika države košta više nego što je plata nastavnika u Srbiji. Otprilike isto košta kao plata koju prosvetari traže, za šta govorite da nema para. Za nogavicu farmerki predsednika države ima 105.000 dinara, ali za učiteljice, nastavnike srpskog, matematike, istorije, geografije, tehničkog, stranog jezika, informatike, hemije, fizike, nema 105.000 dinara. Da li zaista mislite da je normalno da ljudi koji se brinu o našoj deci uče ih, vaspitavaju, imaju platu manju od vrednosti jedne nogavice farmerki predsednika države? Aleksandar Vučić, a očigledno i svi ostali to mislite. Sada za kraj najlepši deo, evo spremite se. Pošto predsednik nema ništa od svoje garderobe, a bliži mu se kraj mandata i onda neće moći više da koristi ovaj fundus, predlažem da vi u SNS-u sada, dok ste još malo vlast, imate neke pare, počnete da sakupljate novac da se predsedniku kupi garderoba da bi čovek imao šta da obuče kada ne bude predsednik. Moj uvaženi kolega Srđan Milivojević bi vam rekao da ne morate ništa da skupljate, jer iako se bliži kraj vaše vlasti i dan kada Aleksandar Vučić više neće biti predsednik, on će i dalje imati obezbeđen i smeštaj i hranu i odeću o trošku države, ali samo uz jednu malu razliku. Neće imati obezbeđeno to više u Predsedništvu Srbije, nego u jednoj drugoj državnoj ustanovi kao i većina vas, gospodo. Hvala vam. 

SNEŽANA PAUNOVIĆ: Kao i obično, izazvali ste gomilu reakcija. Ne znam koliko je, uvaženi kolega, bilo moralno i u sklopu rebalansa budžeta govoriti o pantalonama predsednika Republike. Moja je možda obaveza bila da vas prekinem, ali. Reč ima Dejan Bulatović, po Poslovniku. Izvolite. 

DEJAN BULATOVIĆ: Poštovana predsedavajuća, poštovane narodne poslanice, narodni poslanici, poštovani ministri Vlade Republike Srbije, poštovani građani Republike Srbije, reklamiram povredu Poslovnika. Ima ih mnogo, ali zadržaću se na 101. članu. Da vam kažem, predsedavajuća, ovo sada stvarno upućujem i vama, a da građani Srbije to dobro čuju, da li je moguće da Dragan Đilas priča o socijalnom statusu određenih političara na drugoj strani? On priča o Aleksandru Vučiću, pa da li građanin Srbije, ijedan u ovoj Srbiji, ima podatak da Aleksandar Vučić ima, pored jednog računa na koji prima platu, još neki račun, da je na bilo koji način oštetio državu, da li on ima firme, da li on ima stanove tolike, da li ono što ima u milimetar može da se poredi sa Draganom Đilasom? Dragan Đilas treba da priča o moralu, čovek koji je najveći lopov u Srbiji, čovek koji je ukrao 619 miliona, čovek koji je izdao sve što je moglo da se izda! On priča o tome! Prijatelju, ti bivši prijatelju, ti pričaš o tome! Šta crveniš, čoveče? Kako te nije sramota čoveče? Ti pričaš o statusu građana, političara, bilo koga, ti kao najveći lopov, dokazani lopov, ti koji si tukao tamo i tasta i napadao si ženu, tukao si psa u mom dvorištu, čoveče, a najveći mogući čovek koji može o tome da. Šta se smeješ, čoveče? Kako te nije sramota? Gledaj, bedo ljudska, ona bedo! 

SNEŽANA PAUNOVIĆ: Zloupotrebljavajući Poslovnik, kolega Bulatoviću, hajte malo da obratite pažnju na mene, hvala, replicirali ste svom, kako rekoste bivšem prijatelju, to podrazumeva da ću ja primeniti član 103. i oduzeti vreme od poslaničke grupe. Pravo na repliku, Milenko Jovanov. Izvolite, kolega. 

SRĐAN MILIVOJEVIĆ: Poslovnik.

SNEŽANA PAUNOVIĆ: Izvinjavam se. Nisam videla Poslovnik, oprostite. Reč ima narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije i gospođo predsedavajuća, reklamiram povredu Poslovnika član 27. Ako ste već videli da gospodin Bulatović koristi Poslovnik zloupotrebljavajući ga za repliku, nema potrebe da ga pustite da govori dva minuta, prekinite ga u desetoj sekundi, kažite – izvinite, ovo nije povreda Poslovnika, ovo je neka druga diskusija, nema potrebe da čujemo. Ako mogu da vas zamolim, pošto ste vi i starate o primeni ovog Poslovnika i o redu u sali, ne čujemo najbolje, ako može da ga malo pojačate, ne čujemo najbolje kada govori gospodin Bulatović? Možete li malo da pojačate njegov, samo njegov, pošto slabije čujemo, molim vas? Hvala. 

SNEŽANA PAUNOVIĆ: Kolega, Milivojeviću delimično ste u pravu, ali da sam se tako grubo držala Poslovnika ja bih prekinula i gospodina Đilasa koji nije govorio o rebalansu budžeta. Da li vidite kako to izgleda kada vi i ja pokušavamo. Ne želite da se izjasnimo. Hvala najlepše. Reč po Poslovniku ima Aleksandar Jovanović. Izvolite. 

ALEKSANDAR JOVANOVIĆ: Član 104. Znate li šta piše? Uvredljivo obraćanje ovog što smo malopre čuli. Ja samo molim, ako imate neko dugme, neki volumen, da ovaj ovde muflon što urla i viče, probi nam uši. Nema potrebe, Bulatoviću, da se dereš da ne kažem kao šta. Znam da si napaljen kada se pomene Dragan Đilas. To je jasno kao dan, ali nemoj da maltretiraš, gledaju ovo ljudi, nemoj da se blamiraš više. Dakle, član 104, gospođo Paunović. 

SNEŽANA PAUNOVIĆ: Hvala, kolega Jovanoviću. Ja sam mislila da vi više nemate Poslovnik. Vi ste juče vaš bacili ako se ne varam. Ja sam ubeđena da nisam povredila član 104, kao što sam ubeđena da ste i vi baš kao i kolega Bulatović iskoristili Poslovnik da mu se obratite na kratko, pa ću i kod vas primeniti član 103. i nemojte mi na tome zameriti. Hvala vam na razumevanju. Reč ima kolega Milenko Jovanov, pravo na repliku. Izvolite. 

MILENKO JOVANOV: Ja zaista građane pozivam da razmisle, pošto vole da prave te paralele sa 90-im godinama, a u vreme kada su u ovoj sali sedeli neki drugi predstavnici opozicije i neki drugi lideri opozicije – Đinđić, Koštunica, Vuk Drašković, Vojislav Šešelj, bilo ko, da li mogu da zamisle bilo koga ko se predstavljao liderom opozicije da trkeljiše po ormaru predsednika Republike i izigrava Ašoka Murtija za političku scenu, izigrava ovde modnog stilistu predsednika Republike, šta bi on trebalo, a šta ne bi trebalo da obuče? Jedino nam još nije rekao kakve gaće i čarape nosi, a verujem da bi i to voleo da sazna. Ne znam za razloge te fascinacije garderobom i vešom predsednika Republike. 

ALEKSANDAR JOVANOVIĆ: To znaš ti.

MILENKO JOVANOV: Ne, Ćuto, moraš početi da razmišljaš drugačije. Moraš početi da razmišljaš drugačije, jer ne moraš uvek polaziti od sebe. Znaš, ja nemam te porive, kao ti – Vučiću, rasturi me ko Panta pitu. To si ti govorio pre neki dan. Nemoj mene u svoj koš trpati, ostavi za drugi put, a ne nosim ni Vesićevu sliku u novčaniku, tako nemoj mene sa tobom. Ti najbolje znaš šta radiš. Što se tiče ovog drugog, ja bih razumeo da nama predavanja ovde o poštenju i korupciji drži neko ko nije 11. jula, čini mi se, sad ću da pogledam, 2004. godine postao direktor Narodne kancelarije, a onda u septembru iste godine osnovao kompaniju koja se zvala „Multikom“ i koja je u periodu dok je bio na vlasti zaradila, kako je sam priznao i rekao da se ponosi time, 619 miliona evra. Tu se priča ne završava. Ima još jedna kompanija koju je ta firma kupila, a zove se „Big print“. Tu firmu je isto kupio dok je bio na vlasti, a gledajte sa kim je ta firma radila dok je bio gradonačelnik Beograda. Kaže ovako, ta firma je pružala usluge Skupštini Grada Beograda, Gradskoj opštini Novi Beograd, većini beogradskih pozorišta, Atelje 212, Zvezdara teatar, Beogradsko dramsko pozorište, Jugoslovensko dramsko pozorište, Turistička organizacija grada Beograda, Biblioteka grada Beograda, Kulturni centar grada Beograda, Dom omladine Beograda, Dom zdravlja Rakovica. Jel ima neko kome gradonačelnik nije poslao svoju firmu da mu radi štampu? I sada nama oni pričaju o poštenju i pričaju o tome kako i ko će i gde da odgovara. U svakom slučaju, umesto što pretite drugima, držite vi četkicu za zube uvek blizu sebe, jer nikad se ne zna kada će vam zatrebati u nekoj drugoj prostoriji. Hvala. 

SNEŽANA PAUNOVIĆ: Reč ima ministar Đorđe Milićević. Izvolite. 

ĐORĐE MILIĆEVIĆ: Zahvaljujem, uvažena predsedavajuća. Dame i gospodo ministri, dame i gospodo narodni poslanici, postoji u političkom životu nešto što se može definisati kao pristojnost. Pristojnost znači da iz javnog diskursa izbacimo sve ono negativno kako bi imali normalnu raspravu, demokratsko sučeljavanje mišljenja, argumentovano sučeljavanje mišljenja, ali pristojnost znači da snosite i odgovornost i da pokažete spremnost da snosite odgovornost za ono što ste učinili i ono što niste učinili. Ova rasprava u protekla tri dana pokazuje jasnu razliku u toj reči pristojnost. U pravu ste, uvažena predsedavajuća, kada kažete da je teško govoriti o rebalansu budžeta u smislu da budžet je život. Ako imate nerealan budžet, imate i nerealan život. Ovo je realan budžet, budžet koji je u interesu građana Srbije, rebalans budžeta koji ima i koji je zasnovan na dva temelja, a to je ekonomska situacija i Program Srbija 2027 i EKSPO. Potpuno je logično da opozicija ima kritički osvrt prema radu vladajuće koalicije, potpuno je logično da opozicija ima i kritički osvrt kada je reč o budžetu, ali ovde se mogla čuti samo kritika zarad kritike. Ovde se nisu čuli šta su to konkretni predlozi. Kada kažete - mi zahtevamo da plate budu 120 hiljada u prosveti onda treba da kažete a kako da dođemo do tih 120 hiljada u prosveti i da imate na umu intenzivan razgovor, a o tome je govorila ministarka prosvete, koji se vodi na relaciji Vlade i sindikat prosvetih sindikata i ja sam ubeđen da će se iznaći konsenzus. Kada nemate o čemu da govorite uglavnom kada svodite raspravu na kritiku zarad kritike, zbog jeftinih političkih poena, onda raspravu svodite na ličnu. Ja neću govoriti o garderobi. Vrlo pažljivo ću voditi računa o rečima kojima izgovaram, ali ovde se moglo čuti - iluzorno, imaginarno. Ja razumem da se nešto pričinjava kada ne možete da govorite o podacima koji su egzaktni, koji su precizni, koji su jasni, koji su konkretni i onda naravno da postavite pitanje - šta je rast, a šta je razvoj? Rast i razvoj je upravo to o čemu je govorio ministar i prvi potpredsednik Vlade da u prvih šest meseci naša zemlja rastuća zemlja u Evropi sa 4,3% rasta i to je činjenica, to je pokazatelj. Cilj je da dođemo do 6%. Rast je BDP 75 do 76 milijardi evra 2012. godine bio je 33 milijarde evra, a cilj kada govorimo o Programu Srbija 2027 „Skok u budućnost“ 2027. godine bude 100 milijardi evra. Rast je udeo kapitalnih investicija u BDP od 7,9%, stopa javnog duga, i o tome je govorio ministar finansija, 49,8%. Kad kažem na možete reći - zahtevamo šta to znači zahtevamo, jer treba da uzimamo kredite kao što se to radilo u prethodnom vremenskom periodu pa ja mogu vas da saslušam, ali ću nastaviti da govorim. Dakle, nećemo uzimati potrošačke kredite, nećemo zahvatati iz zlatnog ćupa kako bi isplaćivali plate i penzije, već krediti koji se uzimaju pre svega se ulažu u kapitalne investicije. Zašto u kapitalne investicije? Zato što se na taj način podstiče rast BDP i zato što na taj način raste broj zaposlenih. Ministar finansija je govorio o broju zaposlenih, govorio je o rekordnoj stopi nezaposlenosti i naš kljuni zadatak i kada govorimo o Programu „Skok u budućnost“ Srbija 2027 jeste da održimo stopu nezaposlenosti u relaciji 7% do 9% danas 8,2%. Prva dekada i o tome je juče bilo reči kada govorimo o stranim direktnim investicijama i to je egzaktni podatak koji ne možete da demantujete je 3,2 milijarde evra, 12% više u odnosu na isti period prethodne godine, a prethodna godina je bila rekordna od 4,5 milijardi evra. Ministar finansija je govorio, kurs stabilan, najvažnije oružje u borbi protivi inflacije, najveće devizne rezerve od 28 milijardi, rezerve zlata 42 tone. Dakle, zajedno i monetarna i fiskalna politika rade na rastu naše ekonomije i ono što je važno, a mislim da je to u protekla tri dana provučeno samo kroz jednu rečenicu, od 1. januara minimalna cena rada je veća za 13,7%. To je istorijski rezultat. Od 2018. godine, ispravite me, prvi potpredsedniče, ministre finansija ako grešim, ali od 2018. godine nije postignut konsenzus na relaciji Vlade Republike Srbije, sindikata i poslodavaca. 

SINIŠA MALI: Nikada.

ĐORĐE MILIĆEVIĆ: Onda ja grešim. Oprostite. Po prvi put je postignut. Minimalna cena rada je na nivou prosečne potrošačke korpe, na čemu se insistiralo od 2018. godine. Dakle, od 2012. godine Srbija stvara i koristi svoje šanse i jeste opredeljena za reforme, za razvoj, postala lider u regionu, stvorila radna mesta, razvoj infrastrukture, uložila kao nikada i u zdravstvo i u vojsku i u puteve i dobijamo novu šansu na koju nismo mogli ranije da računamo, a dobili smo je. Ko drugačije tvrdi, mislim da laže pre svega sebe, ali mislim da izgovara i neistine koje upućuje ka građanima Srbije i ka ovoj zemlji. Ko će biti na vlasti posle 2027. godine, oprostite, ali o tome ne odlučuje niko od nas pojedinačno u ovoj sali, iako mi jesmo glas naroda. O tome odlučuju građani na izborima, jer demokratija se ostvaruje na izborima. Baš kao što se nalazi u projektu EKSPO, u generisanju i te šanse u novom investicionom ciklusu, pokreće se Srbija i zato je i ovaj budžet upravo podsticaj da iskoristimo šansu koju smo dobili i odbacio bih bilo koje neodgovorno ponašanje prema Srbiji i prema njenoj budućnosti u smislu odbacivanja EKSPO 2027. EKSPO 2027 je razvojni ciklus, je motor zamajca i razvoja Srbije. Žao mi je što neko nije u stanju da razume šta znači razvojni ciklus jedne države. Mogu da razumem da nema neku podršku građana, da bude u prilici da ovakve planove pravi, a kamoli da ih realizuje. Ali, ako neko ne želi to da shvati, to je još jedan važan razlog zašto sa sigurnošću možemo reći da smo neistomišljenici. Tokom jučerašnjeg dana predsedavajuća mi nije ukazala priliku, jer bila je pauza od 14.00 časova, su se čule mnoge reči kao – novokomponovani ministri ili ne znam šta. Ja razumem, polazite od perioda kada je neko tamo bio ministar bez portfelja zadužen za sprovođenje nacionalnih investicionih planova, kada je neko tamo bio nekakav direktor Kancelarije predsednika Republike koja je. Zahvaljujem, gospođo, ali ja ću nastaviti da govorim. Ali, stvarno ću nastaviti da govorim. Hvala vam. Dakle, razumem kada je neko bio ministar bez portfelja, ponavljam, precizno ministar bez portfelja zadužen za sprovođenje nacionalno investicionih planova i kada je imao budžet od četiri milijarde, upravljao budžetom Kancelarije za nacionalne investicione planove i imao budžet od četiri milijarde 145 miliona 550. Ispravite me ministre finansija ako grešim. Onda razumem da ne shvatate da neko želi da radi svoj posao i da neko želi da uloži trud, rad, energiju za portfolio koji je dobio kao ministar bez portfelja, tu govorim o svim kolegama ministrima bez portfelja i koji je spreman uvek da položi odgovornost, račune za ono za šta je preuzeo odgovornost. 

DRAGANA RAKIĆ: Stopedeset miliona.

ĐORĐE MILIĆEVIĆ: Dakle, želim da vam kažem da vi nikada nećete shvatiti da funkcija ne čini čoveka, a stalo vam je samo do funkcije. Imate

DRAGANA RAKIĆ: Stopedeset miliona.

ĐORĐE MILIĆEVIĆ: Javite se slobodno. 

SNEŽANA PAUNOVIĆ: Gospodine ministre, ajte da vi završite svoje izlaganje. Koleginice, ja vas molim da ne dobacujete jer produžavate trajanje ove sednice nepotrebno. Ako vam ne prija uhu, vi izađite, ali nemojte dobacivati ministru da ne moram da primenim Poslovnik. Hvala. Nastavite ministre. 

ĐORĐE MILIĆEVIĆ: Razumem, uvažena predsedavajuća, da oni nikada neće shvatiti da funkcija ne čini čoveka, već čovek čini funkciju. Zahvaljujem. 

SNEŽANA PAUNOVIĆ: Hvala. Imam ministre još u sistemu. Ministar Vulin. Izvolite. 

ALEKSANDAR VULIN: Znate, ja ne razumem odakle ovakav opozicioni gnev na govori ministra Milićevića. Ljudi bili ste u koaliciji četiri godine, potpisali ste istorijski sporazum o pomirenju. Ja sam mislio da vi držite do toga što kažete i potpišete. Ajde, razišli ste se posle politički, da li je moguće da vas ne obavezuje vaš potpis. Vi ste se istorijski pomirili, pa saslušajte svoje koalicione partnere. Saslušajte lepo. Nemojte da zaboravljate šta ste potpisivali i sa kim ste potpisivali. Tada su vam bili dobri, jel? Kada su vas držali na vlasti tada su vam bili dobri. Kada ste zajedno srušili Aleksandra Vučića na mestu gradonačelnika Beograda tada su vam bili odlični. Kada ste izručivali Slobodana Miloševića to je bilo super, a sada vam nešto ne valjaju. Pa saslušajte ih. Nemojte tako da se ponašate. Držite do onoga što ste potpisali. Znate kako, osnivači Demokratske stranke za one koji su zaboravili, bez obzira šta mislio o Demokratskoj stranci, a mislim sve najgore, su bili Koštunica, Đinđić, profesor Mićunović, profesor Stojanović, Gojko Đogo legendarni, Pekić, Čavoški, Milovan Danojlić. Kada ste dolazili u Skupštinu da sučelite argumente sa takvim ljudima, vi ste morali da se spremite za to. Morali ste da učite, morali ste da se trudite da predvidite šta će oni da kažu ili pomisle, a onda ste došli do toga da slušate ovakve besmislice koje su vrhunac opozicije. I najbolje i najsnažnije što opozicija može da vam pokaže i onda slušate franetične aplauze zaposlenih u Multikomu. Znate, profesor Mićunović nije morao da zaposli svoje potpredsednike u svojoj firmi, da mu aplaudiraju, a kao što vidite Đilas to mora da radi. Slobodno me demantujte vi koji niste zaposleni u Multikomu, verujem da vas ima, ali, gro vas jednostavno jeste tu. O rebalansu nismo čuli ni jedne jedine reči, ništa. Finansijska podrška porodicama sa decom, koga to zanima, koga to zanima? Zanimljivo je da gospodin Đilas nije merio cene kravata Aleksandra Vučića kada je bio predsednik Košarkaškog saveza Srbije, pa je Vučiću dodeljivao plakete, diplome, zahvaljivao mu se na onolikoj pomoći, kako je spasao srpsku košarku. Tada je bio odličan. Tada mu nije bilo bitno šta oblači ili kako oblači. I kada je vrhunac političke kritike koje patike nosite, jel stvarno treba da dođemo do toga da sada počnemo da računamo koliko košta odelo Dragana Đilasa, 619 miliona evra zarađenih u vreme kada je bio na vlasti. Baš me briga koju kravatu nosi, 619 miliona evra. U to vreme vlast apsolutna vlast, vlast nad svim i svakim, život i smrt, gospodar Beograda, gospodar Srbije. Verica Barać, da vas podsetim šta je rekla Verica Barać o gospodinu Đilasu? Jel treba da vas podsetim šta je Savet za borbu protiv korupcije govorio o gospodinu Đilasu? Da li treba da podsetimo koga je pokojna Verica Barać okrivila kao nosioca korupcije, kao nosioca medijske kontrole u Srbiji, kao nosioca svih zloupotreba? I sada slušamo Đilasa koji nam objašnjava kako se on bori protiv korupcije i kako bi on dao plate prosvetnim radnicima, veće penzije itd. a, imao je samo 12 godina prilike da to i uradi. I nije uradio nijedan jedini put. Šta god mislili o osnivačima Demokratske stranke, za njih ste morali da se pripremite. Ovde ne morate ništa. Znate, moram priznati, bez obzira što je gospodin Đilas na slobodi usled ne nedostatka dokaza, dokaza ima, već zato što su neka krivična dela zastarela, a to je već ozbiljna mana našeg pravosudnog sistema, o kojoj bi se dalo razgovarati, za koje i verovatno i neko treba da odgovara. Dakle, sve to da zanemarimo sada na jednu stranu. Ja za gospodina Đilasa uvek imam simpatiju. On je uništio Demokratsku stranku i uništava opoziciju svaki dan. Njegova uloga je nemerljiva. Zato vas molim budite blagi prema njemu. On je Srbiji pomogao najviše što je mogao. Hvala vam. 

SNEŽANA PAUNOVIĆ: Zahvaljujem. Vidim da imate pravo na repliku, ali ću prvo dati reč prvom potpredsedniku Vlada i ministru finansija Siniši Malom. Izvolite. 

SINIŠA MALI: Hvala puno. Poštovani narodni poslanici, uvaženi građani Srbije, ne bih imao šta puno da dodam na ono što ste čuli od mojih kolega, ministara u Vladi, ali nekoliko stvari koje hoću da napomenem i navedem, a koje po meni su važne za građane Srbije, da se sete tog vremena iz 2008, 2009, 2010, 2011, 2012. godine, tih godina koje su izazvale pustoš i bankrot naše zemlje. Uvaženi narodni poslanik malopre izuzetno licemerno je govorio o jednokratnoj pomoći za prvo dete, za drugo dete. Podsetiću vas zakon koji je danas, poštovani poslanici pred vama je zakon koji kaže da će svako prvorođeno dete dobiti jednokratnu naknadu od 500.000 dinara od države Srbije, svako drugo rođeno 600.000 dinara. U vreme uvaženog narodnog poslanika jednokratna naknada za prvorođeno dete bila je 32.000 dinara i on se sada našao pozvanim, izuzetno licemerno da kaže – pa, ne to izgleda i nije tako loše. Pa zašto majstore to nisi uradio dok si bio 12 godina na apsolutnoj vlasti u našoj zemlji. Sa druge strane, kada govorimo o njegovim uspesima o Gradu Beogradu, da vas podsetim samo, 11 meseci su kasnile isplate porodiljama, trudnicama u trenutku kada smo 2013. godine preuzeli upravljanje gradom kroz privremeni organ. Toliko o toj brizi prema majkama, trudnicama, porodiljama itd. naravno, uvek ću vas podsećati da je u sve to vreme 619 miliona evra stavio sebi u džep, a za ove druge, na kraju krajeva nije ga bilo ni briga. Ono što je posebno važno za građane Srbije, hoću da uporedimo brojke. Znate, subjektivni osećaj objektivne stvarnosti je jedna stvar, ali brojke su takve da krajem 2012. godine svaki četvrti u Srbiji je bio bez posla, 25,9% je bila stopa nezaposlenosti. Stopa nezaposlenosti među mladima bila je preko 50%, svaki drugi u Srbiji mlad čovek nije imao posla. Nismo imali stranih direktnih investicija. Imali smo zatvorene, zakatančene fabrike, od 2008. do 2012. godine preko pola miliona ljudi je ostalo bez posla. Pre dva nada sam čitao neka imena i prezimena ljudi koji su ostajali bez posla, pa su tokom proteklih nekoliko godina sa novim fabrikama koje su se otvarale našli posao, našli način da zarade hleb za svoje porodice. nastaviću to da čitam i danas. Samo hoću da vam pokažem kakva je razlika tada i kakva je razlika sada. Tada je Srbija bila bez perspektive, bez rasta. Danas smo druga najbrža rastuća ekonomija u Evropi. Tada je kurs sa 80 dinara otišao na 120. U vreme narodnog poslanika minimalna zarada bila je 15.700 dinara. Za one koji su bili srećni da imaju posao, pošto kažem četvrtina građana Srbije nije imala posao, polovina mladih nije imala posao, oni koji su imali posao imali su prosečnu zaradu od 300 i nešto evra, ili minimalnu zaradu od 15.700 dinara. Sramota je da takva jedna osoba koja je žarila i palila definisala ekonomsku politiku države Srbije u tom trenutku javi i da kaže da, može bolje, nešto radite kako ne treba, a plate danas preko 800 evra. sačekaćemo i sednicu i sačekaćemo konferenciju za štampu da vidimo kolika je plata u julu mesecu ove godine. ta konferencija za štampu je za sat vremena od strane Zavoda za statistiku. Sačekaćemo da vidimo koliko se promenila plata u odnosu na juni mesec, ali videćete da smo daleko iznad juna meseca i u planu da do kraja ove godine prosečna plata u Srbiji bude preko 900 evra. Još jednom, u njegovo vreme bila je 300 evra. za one srećne koji su imali mogućnost da nađu posao. Još dve stvari hoću da podsetim građane Srbije. sećate se nacionalnog investicionog plana. Moj kolega Đorđe je nešto malo to blago rekao. Dragan Đilas je bio osoba koja je vodila Nacionalni investicioni plan, kako god da se to zvalo, zajedno sa Mlađanom Dinkićem. Sećate li se bilo kakvih efekata tog plana, osim toga da su oni zaradili pare, uzeli novac, da li se bilo ko seća tog uzalud potrošenog novca od strane građana Srbije? pri čemu, imate izjavu MMF koji kaže – predlažemo hitno obustavljanje svih projekata iz plana, jer će oni poništiti sve pozitivne efekte reformi. Pa imate izjavu bivšeg predsednika DS Zorana Živkovića koji je rekao da su značajne milijarde spiskane za krečenje mahom seoskih česmi i pojila, popločavanje otvorenih bazena usled zime itd. I sada se ta osoba našla pozvanim da priča o investicija. Dakle, u njegovo vreme sa ovim Nacionalnim investicionim planom, sa minimalnim investicijama u infrastrukturu jedva smo preživljavali, ali zato su se oni kao pojedinci bogatili. To je ta najveća i ogromna razlika u politici koju sprovodimo danas i u politici koju ste imali prilike da vidite do 2012. godine. Pustoš, zakatančene fabrike, zatvorene fabrike, ljude koji su ostali bez posla, a danas Srbiju koja je stabilna, jaka, koja investira nikada više, koja ima rekordan broj zaposlenih, rekordno nisku stopu nezaposlenosti, koja se potpuno promenila kada su strane direktne investicije u pitanju. O korupciji neću da pričam. Dakle, simbol korupcije u Srbiji je upravo narodni poslanik koji je malopre imao priliku da govori. Da vam kažem još jedanput, gospodine Đilas, nisu građani glupi, nisu glupi i nismo mi ovde pingvini, kao neki od vas koji vole da glume pingvine. Hvala puno. 

SNEŽANA PAUNOVIĆ: Hvala. Po kom osnovu, kolega Nikeziću? Onda ćete malo da sačekate. Srđan Milivojević, pravo na repliku u ime DS. 

SRĐAN MILIVOJEVIĆ: Poštovani građani Srbije, ovde smo čuli jednu veliku istinu, da su nekada ovi ljudi koji danas sede u vlasti morali da se pripremaju za sednice Narodne skupštine, kada su hteli da se nose sa ljudima iz DS, kaže – nekada smo morali da se pripremamo. Zaista, trebalo je da se priprema. Međutim, mi iz DS nikada nismo morali da se pripremamo kada smo imali duele sa ovim ljudima. Dovoljno je da pročitamo. Citiraću Zorana Đinđića: „Ono što Srbiji žele naši neprijatelji, to su izgovarali srpski radikali. Ono što Srbiji žele ljudi koji najveće zlo žele Srbiji, to su govorili radikali“. Evo šta je kazao Zoran Đinđić o SRS i načinu na koji se priprema za sednice Skupštine. Kaže: „Oni nivo javnog i političkog života spuštaju na takvu dubinu da pristojni ljudi iz te politike beže. Onda imate politiku na najnižem mogućem civilizacijskom nivou, gde se razlika i granica između časti i beščašća briše, briše se razlika između istine i laži, između činjenice i kleveta, između onoga što je sramotno i onoga što je pristojno, to se potpuno briše. Onda vas oni zovu na njihov teren u blato do grla“. Srpsku radikalnu stranku Zoran Đinđić opisao je kao virus, rekavši da dok god postoje SRS, a to znači naprednjaci, naši neprijatelji mogu mirno da spavaju. Ono što moram da vam kažem za kraj, dok je DS bila na vlasti ukinuli smo one pse ovde koji kontrolišu ko ulazi, da ne laju mnogo kada neko uđe, jer ja razumem kada ovde ima ministra, vi ste ministar bez portfelja, beše, to bi se narodnim jezikom kazalo – ministar na odvikavanju od funkcije. Nije dostojno da raspravljamo na takav način sa vama. Hvala. 

SNEŽANA PAUNOVIĆ: Pravo na repliku Dragan Đilas. 

DRAGAN ĐILAS: Slušajući pojedine poslanike koji se javljaju po povredi Poslovnika, ja vam predlažem da ovo uvedete u Poslovnik kao novu kategoriju, to je povreda mozga i da se onda na osnovu toga kolege neke javljaju, urlaju ovde i pričaju gluposti. Što se tiče ovih ljudi što su ovde pričali, Milenko Jovanov možda je shvatio, nije glup čovek, gospodin Milićević ima problem da shvati. Nisam ja pričao o farmerkama, ja sam pričao odakle čoveku koji ima platu od sto i nešto hiljada dinara da kupi nešto što košta 200, jer je to dokaz da je lopov. O tome sam ja pričao. O nemoralnosti čina da u zemlji u kojoj nastavnik ima platu 100.000 dinara možda nekada od vas dobije, neko nosi farmerke čija nogavica košta 100.000 dinara. Što se tiče gospodine Vulina, vidim, gospodine Vulin, da kod vas injekcija prestaje da radi, pa pominjete da je Vučić bio gradonačelnik, da je spasio košarku, a čak ne znate, pošto ste kupili diplomu u Kragujevcu, tamo ste zato studirali navodno, zastarelost za ove dela nastupa posle 15 godina relativna, a apsolutna posle 30. Dakle, čak ni te osnovne stvari ne znate. Ništa ne znate. Što se tiče gospodina Malog, svašta je ovde pričao. Ponovili ste stoti put laži. Ja sam ovde pokazao, sada ima 150 presuda, sto i nešto sudija ste lagali o meni. I dalje će biti još presuda. Niste mi odgovorili, gospodine Mali, od kojih para je predsednik kupio farmerke koje koštaju 1.800 dolara, odnosno koštaju 200.000 dinara? Od kojih para je kupio patike? Od kojih para živite i da se predstavljate da brinete za narod i primate ove plate? Pri tome svi vidimo kako žive ljudi koji su kod vas u stranci, kako žive ljudi koji su bliski vašoj stranci. Lagali ste, gospodine Mali, o kašnjenju trudnicama, kao što ste lagali da je dug Beograda bio preko milijardu evra, nikad nije prešao četiristo miliona. Da, ja sam povećao vaspitačicama plate. Čim smo došli tražili su 5%, povećali smo 10%. Da, uveli smo trinaestu penziju za penzionere. 

SNEŽANA PAUNOVIĆ: Završite, molim vas.

DRAGAN ĐILAS: Da, imali smo besplatne udžbenike za decu, dva kompleta. Da, brinuli smo o ljudima.

SNEŽANA PAUNOVIĆ: Hvala. 

DRAGAN ĐILAS: Niste mi odgovorili, a pitao bih još jednu stvar. Da li možete, gospodine Mali, da kažete da li ste platili odštetu… Odakle ćete to da platite? Pravite cirkus od ove države. Sve to plaćaju građani naše države.

SNEŽANA PAUNOVIĆ: Gospodine Đilas, pustila sam vas da replicirate, dozvolila sam vašu repliku u kojoj ste izgovorili niz uvreda. Nadam se da ćete snagom autoriteta uticati na svoje kolege da ne reaguju burno kada budu čule uvrede sa druge strane. 

DRAGAN ĐILAS: Niste mi rekli šta je uvreda.

SNEŽANA PAUNOVIĆ: Rekli ste mi da u Poslovniku treba da ima nova kategorija. 

DRAGAN ĐILAS: Povreda mozga.

SNEŽANA PAUNOVIĆ: Smatrate da to nije uvreda? Čudno gledate na takve kvalifikacije. Pravo na repliku, kolega Jovanov. Izvolite. 

MILENKO JOVANOV: Građani su imali prilike da vide da ne mogu predstavnici opozicije prosto da izađu iz okvira u kome su se sami našli. Oni su izabrali da se obraćaju nekom uskom krugu ljudi na društvenim mrežama koji aplaudiraju na ovakve stvari, ali ključno pitanje koje svaki građanin Srbije danas treba sebi da postavi nakon ovakve diskusije jeste – šta ja kao građanin Srbije imam od toga? Mi ovde danas usvajamo rebalans budžeta, usvajamo Zakon o pomoći porodicama sa decom, mi usvajamo konkretne stvari koje će dovesti do povećanja plata, do povećanja penzija, do investicija, do izgradnje puteva, do rekonstrukcija škola, bolnica itd. Sa druge strane, poštovani građani, nudi vam se da trkeljišete po ormanima i da gledate ko šta nosi, ko je šta obukao itd. I ponovo pokušavaju da vam, kolokvijalno rečeno, prodaju istu foru, vas će da zabavljaju time što će da vam pričaju o markama pantalona, cipela, odeće, obuće, garderobe, kako se to zove, veša i čega već, a za to vreme njihove kompanije će da rade, oni će da koriste poziciju, to što su na vlasti i oni će da se bogate, a vi nećete dobiti ništa od toga. Dakle, nema u ovoj zemlji dovoljno novca, niti je bilo, niti će biti, da jedna privatna kompanija čoveka koji se nalazi na vlasti zaradi 619 miliona evra i da dobijete put, rekonstruisanu školu, popravljenu bolnicu itd. Ne može i jedno i drugo. Oni su izabrali sebe. Mi biramo da radimo za narod i zato nas zaista ne zanima ko kakvu garderobu nosi, kakve marke, čija je kravata, govorimo o objektivnim činjenicama, a to su brojevi. Brojeve je Siniša Mali nekoliko puta ponovio i oni najbolje govore ko je kako radio i ko kako brine o građanima. Ako vas baš zanima da čujete sve te marke i koliko koštaju čarape, cipele, pantalone, farmerke, kravata, odelo i ostalo predsednika Republike, vi premotajte, pa saslušajte gospodina koji je maločas govorio, a ako će vam to nešto činiti bolje u životu znate sami najbolje koliko. Hvala. 

SNEŽANA PAUNOVIĆ: Hvala, kolega Jovanov. Reč ima prvi potpredsednik Vlade. Izvolite. 

SINIŠA MALI: Hvala puno, poštovani narodni poslanici, uvaženi građani Srbije, sve što sam rekao apsolutno je istina. Jedanaest meseci ste kasnili sa isplatom naknada za porodilje i trudnice 2013. godine, 11 meseci. Toliko o vašoj brizi prema ljudima. Kada su vrtići gradski bili u pitanju, recite građanima da ste naplaćivali više nego što je bilo propisano zakonom, da su nas zbog toga roditelji tužili da je grad Beograd nakon vašeg mandata isplatio 45 miliona evra kazni zbog toga što ste se vi svojom politikom našli za shodno da povredite roditelje, da povredite decu time što ste naplaćivali više za vrtiće nego što treba, a vrtići su danas u gradu Beogradu, kao što znate, besplatni. Jel se vi i dalje ponosite time kako ste deci oteli Pionirski grad? Jel se ponosite time? Pa što ste uveli rijaliti „Veliki brat“? Umesto da se deca igraju u Pionirskom gradu, vi ste im to oteli i napravili rijaliti „Veliki brat“. Jel se time ponosite? Jel to vaša briga o deci, briga o ljudima? Vaš je gradski menadžer bio u zatvoru zbog mahinacija prilikom rekonstrukcije ulice Bulevar kralja Aleksandra. Zašto niste vi, to je sad drugo pitanje, ali što kaže ministar Vulin, ima vremena, sami ste rekli, ne zastareva još ništa. Ali, on je bio u zatvoru. O kakvoj brizi vi pričate? Za vreme vašeg mandata vi, javna funkcija, imate firmu koja prihoduje 619 miliona evra i vi pitate i dobacujete nekome - odakle pare. Kako vas nije sramota? A svaki spor koji smo vi i ja imali, kad ste me tužili, podsetiću vas, ni jedan još nisam pravosnažno izgubio, nego sam pravosnažno pobedio tamo gde kažem da ste lopov. Šta ja sad da radim? Tako građani Srbije takođe misle. Hvala puno. 

SNEŽANA PAUNOVIĆ: U sistemu imam i ministra Vulina, koji je pomenut. Izvolite. 

ALEKSANDAR VULIN: Ovde se politika svodi na nivo ličnih uvreda. Nema ideologije, nema ideja, nema predloga, nema stava. Imate lične uvrede, imate histeriju čoveka koji je vlasnik opozicije, ili bar misli da je vlasnik opozicije, mada, kada bi znao šta sve govore njegove opozicione kolege, čak i one koje plaća, verovatno bi promenio menadžment oko sebe i potražio neke druge koji će malo lepše da govore o njemu, bar tajno. Znate, ovde smo imali tiradu i salvu frustracija prema Aleksandru Vučiću, prema nama, koje smatraju najbližim saradnicima predsednika Vučića, ali ni jednu realnu i ozbiljnu kritiku Predloga rebalansa budžeta, ni jednu jedinu. Nešto ličnih uvreda, na koje je lako odgovoriti, jer, znate, kad vas Dragan Đilas kritikuje za fakultet, to je stvarno strašno, kada čovek koji je toliko godina studirao, sa takvim prosekom, to je stvarno strašno. Što se moje diplome tiče, u vreme baš vlasti Demokratske stranke, izvršena je apsolutna provera Kragujevačkog univerziteta. Ne biste me uhapsili da ste mogli? Uhapsili biste me da sam imao i jedan pogrešan zarez. A držali ste me u zatvoru, za razliku od svih vas velikih opozicionara, kad sam se borio protiv izručenja pukovnika Šljivančanina. Mi smo za svoja uverenja išli u zatvor, a vi ćete ići. Ili ste išli, neki od vas, samo za pare i ni za šta drugo. Mi smo za svoja uverenja bili spremni da se borimo sa vašom policijom, da robijamo, da nas tuku, a vi niste spremni za vaša uverenja da uradite bilo šta. Možda i zato što nemate uverenja, možda i zato što su vaša uverenja onih 619 miliona i ništa više. Dame i gospodo narodni poslanici, nemojte biti mnogo oštri prema Draganu Đilasu, znate li koliko nam je puta pomogao? Znate li koliko puta nije izašao na izbore kad je trebalo da izađe? Znate li koliko puta je izašao sa svojim likom kada su ga molile opozicione kolege da ne stavi svoj lik? Znate li koliko puta nam je pomogao samom svojom pojavom, svojim odelom i kravatom? Znate li koliko puta nam je pomogao da ljudi razumeju za koga ne treba da glasaju, bez da mi bilo šta objašnjavamo? Hvala. 

SNEŽANA PAUNOVIĆ: Pravo na repliku, Dragan Đilas. Izvolite. 

DRAGAN ĐILAS: Gospodine Vulin, na tom fakultetu 50 profesora krivična prijava, hapšeni zbog prodaje ispita i vi znate da ste kupili diplomu. Kažite slobodno gde ste u Kragujevcu živeli, ko vam je bio gazdarica, gde ste iznajmljivali stan i kako ste svako jutro putovali iz Novog Sada. Niko nije hteo da vas hapsi, pošto vas ni tad nismo smatrali normalnim, što bi se vama neko bavio? Što se tiče Siniše Malog, gospodine Mali, niste mi odgovorili gde je stavka u fundusu odakle predsednik troši hiljade dolara? Niste odgovorili da li ste platili Miškoviću 30 miliona dolara koje ste izgubili na arbitraži kad ste ga uhapsili? Ništa niste imali, samo ste lagali. Lagali ste, gospodine Mali. U moje vreme, investicioni budžet u Beogradu je bio preko trećine, pomoć porodiljama i trudnicama, besplatni udžbenici, četiri doma zdravlja, tri mosta, 40 obdaništa, devet osnovnih škola, 15 fiskulturnih sala. Vi niste mogli da okrečite sve to. Transferi republike nula. Od vas, kad ste vi došli, počeo je Beograd da uzima pare od Srbije, koje inače nema. Sve su to činjenice, gospodine Mali. Drugo, jako dobro znate da smo za Bulevar dobili nagradu Evropske komisije za najbolji projekat. Jako dobro znate da je za mog saradnika devet puta apelacija poništavala optužnicu koju dižete politički, a dižete je i deseti put. To je jedinstven slučaj, deset godina maltretirate ljude. Jednog dana će vam se, gospodo, sve to vratiti. Jednog dana će jedno pravo tužilaštvo, pravi sud, odgovarati. Znate da ste izgubili prvostepenu, znate da ste završili da vam daju da drugostepeni preinači u vašu korist. Znate da je lopov uvreda, 150 imam takvih presuda, sutra opet u 11 sati imamo suđenje, izvolite, pojavite se, da vidimo da li ste toliko hrabri. 

SNEŽANA PAUNOVIĆ: Povreda Poslovnika, kolega Komlenski. Izvolite. 

ĐORĐE KOMLENSKI: Zahvaljujem. Predsedavajuća, povredili ste član 107. i član 27. Onog trenutka kada je ovde izrečena ovako brutalna uvreda, pogotovo od nekog ko iz njegove biografije je pokazao da posle uvreda i dobijanja narandžaste boje u licu kreće i sa fizičkom agresijom, bili ste dužni da ga prekinete. Nedopustivo je da neko ko se brine da li Poslovnik treba menjati na onakav način kako je on predložio, on postavlja pitanje, da li je neko normalan ili nije normalan, jer samo neko nenormalan je mogao da u zemlji Srbiji, napravi takav haos uvodeći rijaliti na mala vrata, uvodeći ga kroz Pionirski park, kradući besomučno na mostu na Adi, za sve pare koje je pokrao na mostu na Adi mogao je popločati celu reku Savu, a ne samo taj jedan most. Takav čovek ovde ne može da bude pušten nekontrolisano da vređa ni poslanike, ni ministre jer je to uvreda za ovaj dom, jednostavno morate da reagujete blagovremeno. Hvala. 

SNEŽANA PAUNOVIĆ: Hvala vam. Taman sam pomislila, malo me je bilo stid, moram da priznam, vi ste vrhunski pravnik, kada se pozovete na ovako dva važna člana, a ja shvatim da ste vi delimično u pravu, bude me sramota, ali pošto ste u nastavku i vi pomalo replicirali, onda ćemo i kod vas primeniti član 103. Ovo nije bila primena Poslovnika. Hvala vam. Ministar Vulin, još jednom pravo na repliku. Izvolite. 

ALEKSANDAR VULIN: Hvala vam lepo. Znate kako, 1998. godine ja sam napustio aktivno bavljenje politikom i tada je moralo da se nalazi načina da se radi, ja nisam imao nikakvu mogućnost da moja kompanija odjedanput postane povlašćena i da budem gospodar marketinškog programa RTS-a, recimo i da zaradim više stotina miliona. Moralo je da se radi, a to znači da je moralo da se zarađuje svaki dan za svoj hleb, a u Kragujevcu je samo da znate, bila mogućnost da stepenujete ispite sa novosadskog pravnog, a moj prosek je 9,90 na novosadskom pravnom. Pitajte, Marijanu Pajvančić, koja mi je dala deset iz Ustavnog prava. Dakle, ja sam svoju diplomu stepenovao, položio još nekoliko ispita koji su bili različiti, meni je to bilo dovoljno da mogu da živim i radim, odakle da živim od svog rad i svog znanja. Skromno, koliko sam mogao, možda sam mogao i više da sam bio vredniji, nisam, ali vam ponavljam. Novosadski pravni, 9,90. Nisam siguran da baš mnogi mogu da se pohvale takvim rezultatima. E, sad ima tu još jedna bitna stvar. Bitna je stvar da sam ja otišao 1998. godine kada smo bili na apsolutnoj vlasti zbog svojih političkih uverenja, a vratio sam se u politiku posle 5. oktobra kada sam video kakav je ološ došao na vlast, zato što smatram da niko nema pravo da dopusti da ova Skupština gori još jednom, zato ću se boriti i dati sve od sebe da se tako nešto nikada više ne ponovi. Hvala vam. 

SNEŽANA PAUNOVIĆ: Zahvaljujem se. Nastavljamo po redosledu prijavljenih govornika. Reč ima, Dragan Jovanović. Izvolite. 

DRAGAN JOVANOVIĆ: Gospođo predsedavajuća, uvaženi gospodo ministri, dame i gospodo, koleginice i kolege narodni poslanici, evo, već danima slušamo ovde govore poslanika različite diskvalifikacije od strane poslanika opozicije a jedan mi je posebno zaparao uši, poštovane koleginice i kolege na koju moram da se osvrnem, a to je rečju jedne koleginice od juče koja je rekla da sa ove strane Save gde sede poslanici vladajuće koalicije sede ljudi za koje niko nikada nije glasao, koji nikada svojim imenom ne mogu da se kandiduju. Samo bih i tu koleginicu i javnost i sve kolege da podsetim, evo ja sam narodni poslanik, inače sam 2004. godine izabran na neposrednim izborima kao najmlađi kandidat Srbije za predsednika opštine Topola i od tada sam pet puta nosio lokalne liste koje su odnele relativne ili apsolutne pobede u svojoj opštini. Sa druge strane, uvažene kolege, bio sam poslanik 2008. godine tamo preko puta ulice, u Kralja Milana. Dosta se ovde čemera govori na primer o Ministarstvu poljoprivrede i o rezultatima u poljoprivredi, a ja sam tada bio i član Odbora za poljoprivredu i govorio sam upravo sa nekim kolegama koji su i danas poslanici kada je usvajan taj čuveni SSP koji je potpisao Božidar Đelić i koji je od Srbije napravio, kako mi u Šumadiji kažemo, razvaljenu avliju gde je svakakva roba i ovakvog i onakvog kvaliteta počela da dolazi u Srbiju i gde smo mi tada morali te duboke rane koje su napravljene, a trebalo je evo 10 godina da mi iz Republičkog budžeta ovim rebalansom dodamo još 18 milijardi dinara što će ukupnom zbiru kumulativno doneti milijardu evra ulaganja u poljoprivredu 2024. godine. Sada je njima, to kažu, malo. Mi se slažemo da je to nedovoljno i da uvek može više, ali ako uporedite ovu cifru i nekih ukupno 300 miliona evra u 2012. godini možete da vidite kakva je to razlika. Kada pominjem Ministarstvo poljoprivrede, drago mi je da je u sali gospodin Martinović, samo imam par pitanja. Dobro je da iz godine u godinu nivo subvencija u poljoprivredi raste. Dobro je, i ja sam jedan od zagovornika e-agrara. Dakle, e-agrar je dobar i zbog ubrzavanja davanja subvencija poljoprivrednim proizvođačima, sa druge strane i zbog kontrole. Evo, ja dolazim iz opštine Topola. Opština Topola ima po proseku najmlađu starosnu strukturu nosioca gazdinstava u Srbiji i to iznosi 53 godine. Opet, sa druge strane, imamo u Šumadiji, govoriću sada o Topoli, Kragujevcu, Aranđelovcu, Rači, negde oko 200 domaćinstava koji zbog različitih tehničkih stvari nisu uspeli da podnesu subvenciju po hektaru obradive površine. Obraćali su i resornom ministarstvu, obraćali su se i nama u lokalnim samoupravama i ja molim vas, gospodine ministre, da se pronađe rešenje za te ljude koji ne svojom krivicom, već zbog određenih tehničkih stvari nisu uspeli da dobiju subvencije po hektaru u 2024. godini, da se to popravi i da se tim ljudima pomogne. Iskoristio bih priliku, vi ste i ministar vodoprivrede, da vas upitam – država je krenula sa finansiranjem u prethodnim godinama projekata iz vodosnabdevanja i navodnjavanja. Pomenuo bih jedan projekat koji je za nas u Šumadiji izuzetno važan, a završena je prva faza. To su „Joseničke kapi“, projekat navodnjavanja 370 hektara najkvalitetnijih voćaka u atarima sela Vinča, Plaskovac i Blaznava iz reke Jasenice. Taj projekat je završen u prvoj fazi i znam da su određeni novci spremni za realizaciju druge fazi. Molio bih vas od vas da čujemo kada će to biti realizovano. Ono što mi je takođe veoma važno da vas upitam – u budžetu za 2024. godine Ministarstva poljoprivrede su planirana sredstva za atarske i nekategorisane puteve, da ide javni poziv sa lokalnim samoupravama, kada će tog javnog poziva biti? Ono što bih vas zamolio, uvaženi ministre, jeste da ako ne postoje sredstva planirana u budžetu za 2024. godinu da se planira u 2025. godini da se napravi fond koji će pomagati poljoprivrednicima u trenucima kada dolazi do ovakvih elementarnih nepogoda. Ove godine je bila suša, sledeće ili sledećih godina mogu biti različite vrste poplava, grada i svega ostaloga i moramo imati jedan fond koji će biti posebno u budžetu odakle ćemo na brz i efikasan način moći da pomognemo nosiocima gazdinstava. Sa druge strane, ovde nemamo ministra saobraćaja, ali je važno da pomenemo da će u ovoj godini oko 240 miliona evra biti uloženo u regionalne lokalne puteve, a to je dobra stvar i hoću to posebno da naglasim, jer evo dolazim iz brdsko-planinske Šumadije gde samo u Topoli imamo oko 600 kilometara lokalnih puteva i bez pomoći države mi sve te puteve ne možemo uraditi. Još jednu stvar bih vas zamolio, u Vladi Srbije da se pronađe mogućnost kontrole tereta i osovinskog opterećenja na kamionima. Mi imamo planinu Venčac između Topole i Aranđelovca gde se eksploatiše kameni agregat. Taj agregat se kamionima vuče što ka Beogradu, što gore ka Čačku zbog izgradnje auto-puta Čačak – Požega. Putevi kao što je Topola – Rudnik koji su potpuno urađeni prethodnih godina se oštećuju i pitanje je ako se ovako nastavi da li će oni biti u funkciji za pet do šest godina. Sa druge strane, da zamolim Vladu Srbije, kad već pominjem planinu Venčac, imamo međuopštinski put Aranđelovac – Topola koji prolazi kroz sela Brezovac, Vinča, Banja i Lipovac i koji je oštećen upravo ovim teškim saobraćajem svakoga dana više od stotina kamiona prolaze ovim krajem i molio bih da se pomogne, da se ovaj put uredi. Pomenuo bih još na kraju Ministarstvo zaštite životne sredine, i nešto što je dobro u budžetu za ovu godinu, a to je da su pronađena sredstva i na javnom konkursu su ove godine finasirana sanacije prve faze lokalnih deponija u Topoli, Prokuplju i Subotici, a završava se i druga faza sanacije deponije u Požegi, i ono što bih zamolio jeste da se ovaj pravac nastavi, jer ovo je jedan skup posao. Podsetio bih sve nas poslanike da je sanacije jedne deponije u opštini koja ima do 30 hiljada stanovnika između dva i po i tri miliona evra, to je kako bih rekao veoma skup sport i bez pomoći države mi taj posao ne možemo da uradimo. To je samo prvi korak. Drugi korak je izgradnja reciklažnih dvorišta i transfernih stanica i molio bih ministarstvo da u narednim godinama kada se završi sanacija lokalnih deponija, a država finansira saradnju regionalnih centara, a ja bih samo dva pomenuo, to je Kalenić, koji će već u 2025. godini biti završen, a sa druge strane Pirot je završena javna nabavka i već od marta meseca će se krenuti sa realizacijom i ono što je rak rana zapadne Srbije, a to je duboko u procesu, da se i taj postupak javne nabavke završi i da se taj posao ozbiljno krene u narednih mesec dana. Kada pominjem zaštitu životne sredine, takođe bih pohvalio jedan projekat koji je u toku, javna nabavka, a to je izgradnja kanalaizacione mreže u opštini Topola, zašta je Vlada Srbije izdvojila dva miliona evra, iz republičkog budžeta i u toku je javna nabavka za određivanje izvođača, a sa druge strane, pohvalio bih i sa tim bi završio, jedan projekat koji je pre deset dana završena javna rasprava, a to je donošenje odluke o proglašavanju predela obronka planine Rudnik, od posebnog značaja, to je jedan projekat koji vodi Zavod za zaštitu prirode sa Ministarstvom zaštite životne sredine i koji je najvećim delom odobrio obronke Rudnika na području opština Topola, Knić i grada Kragujevca. Zašto je ovaj projekat važan ? Zato što mi imamo planinu Rudnik koji je krov Šumadije, i što imamo rudnik olova, cinka i koji postoji tamo stotinu godina, gde se eksploatiše bakar, olovo i cink, gde imamo podzemni kop sa negde oko 70 kilometara samo železničke mreže ispod zemlje, a koji pokazuje da sa jedne strane rudarenje i zaštita životne sredine mogu da idu zajedno ruku pod ruku i da samo podsetim da još 1968. godine, od strane UN, područje podno planine Rudnik, selo Jarmenovac je proglašeno za najzdravije mesto, vazduhom, sa najvećom koncentracijom ozona i zbog toga je to samo jedan pokazatelj da podzemni kopovi i rudarenje mogu da idu zajedno sa zaštitom životne sredine. Naravno da ću u danu za glasanje podržati ovaj rebalans i pozivam Vladu Republike Srbije da ovakav budžet imamo za 2025. godinu. Hvala. 

SNEŽANA PAUNOVIĆ: Reč ima Pavle Grbović. 

PAVLE GRBOVIĆ: Hvala. Dame i gospodo poslanici, koleginice i kolege, ministri u Vladi, Zakon o rebalansu budžeta je izuzetno važan i meni je žao što tu nisu premijer Miloš Vučević i još neki ministri, ovaj zakon kao i svaki budžet predstavlja ne samo plan prihoda i rashoda, on predstavlja i plan prioriteta, a prioriteti se ne određuju po tome kome ćete da posvetite koliko reči u ekspozeu, već kome opredelite koliko novca za raspolaganje u jednoj godini. Ovaj budžet je po tom pitanju veoma jasan. Prioriteti su vojska, prioriteti su projekti poput EKSPO 27, prioritet je kupovina naoružanja, prioriteti su brojne druge koruptivne prilike. Nažalost, ni ovaj budžet kao prioritet ne postavlja prosvetu, ne postavlja nauku, ne postavlja obrazovanje, ne postavlja sve ono što zaista i suštinski razvija jedno društvo. Šta to u praksi znači? To u praksi znači da će ovim rebalansom budžeta da se omogući više posla za Milenijum tim, više posla za Galens, više posla za gospodina Veselinovića, više posla za Drčelića i ostale vaše biznismene. Gospodin Vesić je juče pričao kako nije problem u gradnji, već u nečem drugom i gospodin Vesić je tu u potpunosti u pravu. Problem je u ugrađivanju. Gospodin Vesić i ja se poznajemo od 2018. godine. Tada smo u Skupštini grada Beograda, raspravljali o potrebi i cenama izgradnje nacionalnog stadiona. Danas je 2024. godina, mi o istom projektu razgovaramo u Narodnoj skupštini, šest godina kasnije. Ali, osim što smo i on i ja, nažalost, postali stariji, promenilo se i to što je cena tog projekta dramatično veća nego što je bila pre šest godina. I da ste taj Skadar na Bojani zidali svaki dan tako što ste stavljali po jednu ciglu, pa nešto biste do sada i napravili. Posle šest godina nemamo apsolutno ništa. Gospodin Bajatović je juče rekao kako su najgore investicije nedovršene investicije. Slažem se sa tim, samo čini mi se da su te nedovršene investicije nekako vama uvek omiljene, jer ostavljaju najviše prostora za korupciju, najviše prostora za davanje poslova i prilika za bogaćenje vašim partnerima i vašim biznismenima. Opšte je poznato da su vaši omiljeni nedovršeni projekti oni fantomski projekti koji mnogo koštaju, koje niko ne vidi, koji su čvorište korupcije, koji ničemu ne služe, poput projekta EKSPO 27, poput projekta nacionalnog stadiona, ili projekta, recimo, Zagorke Dolovac. To je razlog zbog koga, naravno, poslanici Pokreta slobodnih građana neće glasati za rebalans ovog budžeta. Kada je reč o Zakonu o finansijskoj podršci osobama, tj. porodicama sa decom, naravno da nemamo ništa protiv da se taj zakon usvoji, naravno da nećemo glasati protiv toga da majke dobiju više novca. Govorim u ime poslanika Pokreta slobodnih građana, glasaćemo za taj zakon i sa tim merama nemamo problem. Imamo problem sa obrazloženjem tih mera. Imamo problem sa politikom u čiju funkciju stavljate te mere. Imamo problem sa tim što se pitanje demografske obnove pravda državnim razlogom, kao da se deca rađaju sa ciljem i sa zadatkom da ispunjavaju nacionalne ciljeve i nacionalne ambicije neke grupacije ljudi koja nas nikada nije ni udostojila da obrazloži šta su to nacionalni ciljevi i nacionalni interesi. Deca se rađaju iz ljubavi. Deca se rađaju za život. To je smisao tih mera i to mora da bude smisao tih mera. Vinston Čerčil je svom narodu obećao krv, suze i znoj. Vi ovim budžetom budućnosti Srbije obećavate rat, rov i kop. To nije smisao života za koji mi možemo da se založimo. Znate, vojska, policija, naoružanje, oni mogu da daju sigurnost, ako su humano upotrebljene, ali ne mogu da daju smisao, a svaki ljudski život teži smislu. Smisao daju kultura, obrazovanje, nauka, inovacije, sport, sve ono što ste zapostavili. Vi, ljudi, obesmišljavate budućnost ove zemlje. Sve u vašoj politici i u ovom budžetu i u vašem ekspozeu i programu ove Vlade je laž i sve je obmana. Kao što u budžetu i kao što u ekspozeu i u programu kažete - mi se slažemo za proevropsku politiku. Nije, gospodo, proevropska politika dati litijum Nemcima, a nuklearnu energiju Francuzima. Nije proevropska politika dati Nemcima Privrednu komoru, a Francuzima Aerodrom, Amerikancima vetroparkove. 

SNEŽANA PAUNOVIĆ: Završite misao, kolega Grboviću, isteklo je vreme. 

PAVLE GRBOVIĆ: Proevropska politika je da građanima Srbije omogućite evropske standarde, da imaju sudove koji ih štite, da imaju… 

SNEŽANA PAUNOVIĆ: Hvala. Reč ima Radoslav Milojičić. 

RADOSLAV MILOJIČIĆ: Dame i gospodo narodni poslanici, uvaženi ministri, poštovani narode, meni je zaista žao, što smo, evo, skoro za tri dana zasedanja u Narodnoj skupštini o jednoj važnoj temi, a to je kako će naš narod živeti u narednim godinama, od opozicije mogli da čujemo samo dve stvari, i to je verovatno vrhunac njihove mudre, ozbiljne i odgovorne politike. Prva je, i strašno mi je da se niko od vas iz opozicije, šta god ja mislio o vama, nije pobunio protiv toga da je kolega poslanik rekao da je Srbija kriva zato što je bombardovana 1999. godine. To je sramota i to je uvreženo mišljenje u opoziciji i u Šolakovim medijima, koji žele da potlače srpski narod, da više ne držimo uspravno glavu. Govorićemo o mnogim projektima koje je Aleksandar Vučić svom mudrom ozbiljnom i državničkom politikom sproveo u Srbiji, ali najvažnije, važnije čak od svega toga, važnije čak i od svega ovoga o čemu mi razgovaramo, su dve stvari koje je Aleksandar Vučić vratio srpskom narodu, srpskom domaćinu, a to su ponos i dostojanstvo. Išli smo pognute glave do 2012. godine i čekali ko će s koje strane da nas ćušne. Nismo smeli ni da odgovorimo. Zato su meni te dve stvari izuzetno važne. Ovaj rebalans budžeta je eklatantan primer i pravi razliku između vas i nas. Pravi razliku kako državom upravlja državnik i domaćin poput Aleksandra Vučića, a kako ste državom upravljali vi kada je 500.000 ljudi ostalo bez posla, kada ste katančili i zatvarali fabrike. Ovaj budžet je razvojni. Imamo 133 milijarde dinara više. Ja znam da vas to buni. Vi ste imali višak samo u vašim slamaricama i vašim džepovima, tako da vas ovo sigurno buni. Ja bih voleo zaista da ova sednica traje 15 dana i da stavku po stavku, ministarstvo po ministarstvo, možemo ovde na jedan ozbiljan i odgovoran način da sa sistematičke strane razmatramo kako je bilo u vaše vreme, kako je sada kada državom upravlja Aleksandar Vučić. Možemo da govorimo o vojsci u koju se samo ove godine ulaže 300 miliona evra. Ne znam da li znate šta to znači za bezbednost naše države. Tri puta veću platu ima vojnik. Da li je dovoljno? Da li je idealno? Nije. Ali, krvavo radimo svaki dan na tome i mi kao poslanici i svi ministri, pogotovo ministar Mali, ali najviše čovek koji je utkao ovu politiku i čiju politiku svi mi podržavamo, Aleksandar Vučić. Meni nije jasno da vi nećete da glasate kada bude bilo na toj sednici za uvođenje vojnog roka. Šta je primer kada država vraća vojni rok? Pa, to je primer da je država stabilna, da želi da bude nezavisna politički i da ima stabilne javne finansije, jer tog vojnika treba obući, nahraniti, spremiti mu smeštaj i kasarnu. Ko je bio u vojsci, to zna. Ja ne mogu da verujem da vi ne želite da glasate za povećanje roditeljskog dodatka za prvo dete na 500 hiljada dinara, za drugo na 600 hiljada dinara, za treće na dva miliona 280 hiljada dinara, za četvrto dete za tri miliona 180 hiljada dinara. Sklonite sa strane mržnju prema Aleksandru Vučiću i prema nama. Neće vas odvesti nikuda. Poštovani narode, pitanje je da li će u petak ovi ljudi glasati da vi imate više novca u novčaniku, više goriva u rezervoaru i više hrane u frižideru. Nije to pitanje njihovog odnosa prema nama ili prema Aleksandru Vučiću, već prema vama, poštovani narode. Shodno tome glasajte na sledećim izborima. Naš budžet je, kako je rekao Siniša Mali, sve veći, ali ono što je sve manje je vaš rejting iz dana u dan i biće sigurno sve manji ako budete nastavili tako da bezglavo vodite vašu politiku, ali to nije moj problem. Izgradili smo kliničke centre u Nišu, Novom Sadu, Beogradu. Gradi se osam regionalnih bolnica i to je sjajna stvar, ali nijedan od tih zdravstvenih centara ne znači ništa koliko znači jedan spašeni život kada se budu ukinule liste čekanja, jedan spašeni život zato što ljudi više neće čekati na magnetnu rezonancu. Mi se borimo za život svakog čoveka, bez obzira da li on živi u Surdulici, Subotici, Nišu ili Vranju. Svaki čovek nam je podjednako važan, dok je vama i vašem vlasniku „Multikom grupe“ i vlasniku opozicije važan bio, jeste i biće samo novac. Ne ovih 619 miliona, koliko je priznao da je ukrao, već mnogo više. Govorite o poljoprivredi, budžet za poljoprivredu je nikada veći, preko 130 milijardi. Osamnaest milijardi je dodato za naše seljake i poljoprivrednike samo ovim rebalansom budžeta. Premija za mleko je 18.000 dinara, nikad nije bila veća, kao i subvencija od 18.000 dinara. Jedno pitanje za vas. Da li smete da pozovete Aleksandra Vučića na sednicu o litijumu od ponedeljka ili ne? Non-stop govorite, non-stop neki šumovi, ali niko nije ustao da kaže konkretno - da ili ne. Nije meni strašno to što ste vi oduzeli ljudima 619 miliona i ukrali, meni je strašno što ste našem narodu oduzeli ono što je najvrednije, a to je nada. Vi ste srpskom narodu oduzeli nadu, a tu nadu im je vratio Aleksandar Vučić. Ja za razliku od svih vas ne čitam svoje govore, već govorim uvek ono što mislim i u šta verujem, ali ću ovog puta prekršiti pravilo, jer ne želim da pogrešim ni jedan jedini zarez od onoga što je najveći državnik koga je ova zemlja imala rekao sinoć. Verujem da će snaga zemalja u razvoju, svih nas koji smo podigli glave i koji smemo da govorimo istinu biti temelj novog, drugačijeg i boljeg sveta, a budite uvereni da je lider tog novog slobodnog i slobodarskog sveta Aleksandar Vučić i mi smo ponosni na to. Hvala. 

SNEŽANA PAUNOVIĆ: Po kom osnovu kolega Milivojević? 

SRĐAN MILIVOJEVIĆ: Replika.

SNEŽANA PAUNOVIĆ: Nije spomenuo ni vas, ni Demokratsku stranku. Gospodine Mitroviću, vi, povreda Poslovnika. Hajde da vas čujemo. 

PEĐA MITROVIĆ: Izvinjavam se. Dužni ste da se starate o redu na sednici. Kena krši zakone fizike… 

SNEŽANA PAUNOVIĆ: Nisam čula koji član ste rekli? 

PEĐA MITROVIĆ: Član 27. Ja ne znam u kojoj je stranci bio Kena 2008. i 2012. godine, pa ovako priča, pa ne znam zaista koju funkciju je obavljao ali evo jedan citat za njega. Kaže jedan naš dobar domaći film – poturicama niko ne veruje, ako je Turčin krvav do lakata, poturica mora biti do ramena. Sram te bilo, Keno! 

SNEŽANA PAUNOVIĆ: Član 103. oduzeću od vremena grupe. Hvala. Povreda Poslovnika i kod vas? Izvolite. 

RADOSLAV MILOJIČIĆ: Uvažena predsedavajuća, mislim da ste bili dužni da prekinete prethodnog govornika i reklamiram član 107. Neću dugo govoriti, ali ja se ne stidim ničega što sam radio u životu. Od 2008. godine, kako ste vi rekli, do 2012. godine sam bio član, ne predsednik opštine, ne funkcioner Demokratske stranke, jer sam verovao u tu politiku i ne stidim se toga, jer su ipak tada tu stranku vodili neki smisleni ljudi. Ja sam pobedio 2012. godine u svojoj opštini kada ste vi izgubili. Žao mi je zaista i nikada ništa loše neću reći o toj stranci, jer u njoj proveo 18 godina. Učlanio sam se 2002. godine kada je Zoran Đinđić bio predsednik te stranke, a niko od vas tu koji se nalazi ga nije ni poznavao, pogotovu ovaj koji je govorio o njemu, a učlanio se 2004. godine u stranku, a stariji je od mene duplo. Ne mogu prosto da verujem jednu stvar. Sve ono najgore što je bilo u toj stranci je sada na rukovodećim pozicijama i da, nažalost, najslabija karika našeg društva je upravo opozicija. Hvala. 

SNEŽANA PAUNOVIĆ: I ovo je, kolega, bila zloupotreba Poslovnika, tako da i kod vas primenjujem član 103. i oduzeću vreme od grupe. Reč ima ministar Martinović. Izvolite. 

ALEKSANDAR MARTINOVIĆ: Zahvaljujem se, gospođo Paunović. Želeo bi samo da odgovorim na pitanja koja mi je postavio gospodin Jovanović sa malim zakašnjenjem zato što smo potražili određene informacije da bi odgovor bio potpun. Što se tiče vašeg pitanja, gospodine Jovanoviću, vezano za podsticaje za hektare, kako to kažu naši poljoprivredni proizvođači, javni poziv je trajao od 1. februara do 1. aprila ove godine. Mi smo ga produžili za još mesec dana, a upravo da bismo izašli u susret našim poljoprivrednim proizvođačima, tako da više nemamo osnova da ga produžavamo. Na osnovu ovog javnog poziva, u toku 2024. godine, obradili smo 309.335 zahteva za isplatu podsticaja od 18.000 dinara po hektaru i ukupno smo isplatili u toku ove godine 33.020.752.000 dinara. Što se tiče vašeg pitanja vezano za atarske puteve, taj posao smo, takođe, završili. Mislim da je opština Topola, takođe, dobila određena sredstva. U pitanju je 270 miliona dinara za tzv. ruralnu infrastrukturu. Tu spadaju, pored atarskih puteva, i osvetljenje, uređenje kanalizacione mreže itd. Taj posao smo završili. Naravno, nadamo se da ćemo u toku sledeće godine sa ovim merama da nastavimo zato što su one zaista važne, posebno za manje razvijene lokalne samouprave. Što se tiče jednog važnog pitanja koje ste pokrenuli, u pitanju je projekat „Jaseničke kapi“. Upravo smo dobili, da kažem, najsvežije informacije od kolega iz Republičke direkcije za vode. Dakle, u pitanju je veoma važan projekat za opštinu Topola. On se finansira iz Fonda za razvoj Saudijske Arabije. Nacrt ugovora između Republike Srbije i Fonda za razvoj Saudijske Arabije je pripremljen. Čeka se odgovor od strane naših kolega iz Saudijske Arabije i posle toga idemo na predlog zakona o ratifikaciji tog ugovora, ide se na Vladu i nakon toga sledi ratifikacija u Narodnoj skupštini. Vrednost radova je 3,5 miliona evra i planirano je da se ovim radovima obezbedi distributivna mreža, od rezervoara do krajnjih korisnika, na ukupnoj površini od 300 hektara. Dakle, u pitanju je 300 hektara poljoprivrednih površina koje isključivo se koriste za obradu zemljišta. Dobra vest, i ja vas molim da prenesete poljoprivrednicima iz Topole, da je građevinska dozvola već obezbeđena i vrlo brzo, nakon ratifikacije ugovora, možemo da pristupimo raspisivanju tendera, tako da je realno da u toku sledeće godine započnemo sa ovim radovima. Inače, pokrenuli ste jednu veoma važnu temu. To je navodnjavanje. To je problem koji postoji, ne samo u opštini Topola, postoji i u mnogim opštinama u Srbiji, a naročito onima koje se, kao što vi kažete, nalaze u brdsko-planinskim krajevima. Tu smo dosta uradili. Uradili smo dosta i u Vojvodini. Kanalska mreža u Vojvodini je do 2012. godine bila apsolutno zapuštena. Kanali koji su izgrađeni još u 18. veku, u vreme Marije Terezije, decenijama i decenijama nisu čišćeni i umesto da služe svojoj svrsi, a to je, kada naiđu velike kiše, da spreče poplave, a u toku godina kada imamo manjak padavina da služe za navodnjavanje, nažalost, ti kanali su praktično služili, manje-više, kao seoske deponije. Mi smo skoro sve kanale na teritoriji naše severne pokrajine očistili, tako da ćemo već od sledeće godine imati mnogo više sredstava za razvoj naše mreže za navodnjavanje i na teritoriji severne srpske pokrajine, a verujem i za centralnu Srbiju. Kolege mi sad kažu – da iz Fonda Abu Dabi, dakle, jedan Fond koji je veoma izdašan za našu poljoprivredu, ministarstvo finansira i izgradnju sistema za navodnjavanje na ukupno 122.000 hektara poljoprivrednih površina u Republici Srbiji, pri čemu se najveći deo tih poljoprivrednih površina nalazi upravo u krajevima odakle vi dolazite, dakle, to je centralna i zapadna Srbija. Tako da smo na dobrom putu da u ovim godinama kao što je ova koja nije bila jednostavna za naše poljoprivrednike pronađemo način da ima pomognemo da navodnjavaju svoje njive. U svakom slučaju, hvala vam na tome što ćete podržati sve predloge zakona koji se nalaze na dnevnom redu, između ostalog i Predlog Zakona o izmenama i dopunama Zakona o budžetu Republike Srbije. Dobro ste primetili, izdvojeno je skoro 18 milijardi dinara za naše poljoprivrednike. Hvala i gospodinu Milojčiću koji je takođe diskutovao tu temu. Sve u svemu država je u ovim teškim vremenima, i želim da se zahvalim i ministru Malom koji je apsolutno imao razumevanja za naše zahteve, želim da se zahvalim i Kabinetu predsednika Vlada, gospodinu Milošu Vučeviću, dakle, svi smo prepoznali potrebu da se dodatno ulože sredstva u našu poljoprivrednu proizvodnju jedan od razloga je i taj da bi naši poljoprivrednici bili osposobljeni da proizvode još više, još kvalitetnije, da bismo mogli više naše hrane da izvozimo i na evropsko i na svetsko tržište. Želim da vas podsetim da smo upravo zahvaljujući politici predsednika Vučića dobili jedno novo veliko tržište, koje će biti potpuno oslobođeno od carine između ostalog i za naše poljoprivredne proizvode. To je tržište Ujedinjene Arapske Republike Egipat. To je tržište od 110 miliona stanovnika. Njima praktično treba sve od žitarica, mesa, mleka. Tako da, to je velika razvojna šansa za naše poljoprivredne proizvođače. Ovaj novac koji smo dodatno izdvojili kroz rebalans će im sigurno dobro doći da unaprede svoju poljoprivrednu proizvodnju. Još jednom vam hvala na postavljenim pitanjima zato što su pitanja zaista na mestu i zaista se tiču onoga što čini život naših poljoprivrednika. Hvala vam još jedanput. 

MARINA RAGUŠ: Hvala vama, gospodine ministre. Gospodin Dragan Jovanović. Izvolite. 

DRAGAN JOVANOVIĆ: Gospodine ministre, ja se zahvaljujem na odgovorima i samo malo pojašnjenje ako dozvolite za dva minuta, a tiče se podnošenja zahteva putem e-Agrara. Ovde se radi, nesporno je da Ministarstvo potpuno ispoštovalo sve zahteve koji su došli, ali imamo jedan broj gazdinstava, kažem, jeste to bilo dva meseca, jeste došli do petnaest dana produžetka roka, ali ljudi su mislili da su tehnički sve uradili dobro, a ispostavilo se da nisu, da kažem ne njihovom krivicom. Samo se o tome radi, da pojasnim. Sa druge strane ono što sam hteo i kao član Odbora za poljoprivredu i to govorim već proteklih ja mislim pet ili šest godina, a to je da imamo jedan broj opština, ne morate kažem vam, ja kažem vam dolazim koja ima relativno najmlađu starosnu strukturu nosioca gazdinstava, ali imate nerazvijene opštine, ovde je moj kolega Milija, Svrljig npr. gde imate takvo stanovništvo koje tehnički nije sposobno i možda bi trebalo upravo zbog svega toga razmisliti da za 2025. godinu za te opštine koje su u brdsko-planinskim predelima, a vode se kao devastirane, odnosno nerazvijene da one mogu u nekom obliku papirnate forme da podnose zahteve za subvencije. Tu bih samo prosto zamolio vaše saradnike, jer neke druge zemlje u okruženju su kada su prelazile u ne e-Agrar imale su prelazni period od godinu, dve, tri zavisno kako koja zemlja, a mi smo ipak, iako sam rekao da sam veliki zagovornik e-Agrara, prešli odmah u potpunosti, što je naročito ova da kažem staračka domaćinstva u ovim nerazvijenim predelima Srbije dovelo do toga da ne mogu na adekvatan način, jer nemaju tehničku podršku, nemaju ko da im pomogne, lokalne samouprave su nekim pomagale, a nekima nisu i zbog toga molimo da se razmisli za 2025. godinu da se ovakvim gazdinstvima omogući da mogu kao što je to nekada bilo u papirnatoj formi da podnesu zahteve za subvencije. Zahvaljujem. 

SNEŽANA PAUNOVIĆ: Hvala, gospodine Jovanoviću. Reč ima ministar Martinović. Izvolite. 

ALEKSANDAR MARTINOVIĆ: Kratak odgovor. Znam, gospodine Jovanoviću, da taj problem postoji kod određenih naših poljoprivrednika starije dobi. Želim da vam kažem da poljoprivredne stručne službe apsolutno stoje na raspolaganju za svaki vid pomoći pa i te informatičke našim poljoprivrednicima, naročito onima koji su stariji ili koji se ne snalaze najbolje sa mobilnim telefonima ili računarima. Mi ćemo im dati dodatne instrukcije da tamo gde je potrebno ljudi iz poljoprivrednih stručnih službi dođu na lice mesta, dakle, kod ljudi u njihova domaćinstva i da im na licu mesta omoguće da podnesu zahtev za dobijanje subvencija preko e-Agrara. To je jedna stvar koju želim da vam kažem. Druga stvar, uvek možete da ljude koji ne mogu sami da se snađu vezano za podnošenje zahteva u e-Agraru da uputite da dođu direktno u Upravu za agrarna plaćanja. Ljudi koji su zaposleni u Upravi za agrarna plaćanja će im vrlo radi izaći u susret zato što nam je interes da svako ko ima pravo na podsticaje to svoje pravo i ostvari i da nema nikakvih limita što se tiče godina života, znanja ili manjeg znanja kada su u pitanju informatičke veštine, a posebno da nema nikakvih limita kada je u pitanju to ko iz kog dela Srbije dolazi. Dakle, uključićemo maksimalno za sledeću godinu naše poljoprivredne stručne službe kao jedan vid tehničke pomoći našim poljoprivrednica i ljudi iz Uprave za agrarna plaćanja, evo ovde je direktor, vam apsolutno stoje na raspolaganju da svako onaj ko ne može sam ili ne može na drugi način da se snađe može da dođe u Upravu za agrarna plaćanja i ljudi koji tu rade će mu na licu mesta omogućiti da podnese taj zahtev. 

SNEŽANA PAUNOVIĆ: Hvala gospodine ministre. Sledeći na listi je gospodin Goran Petković. Izvolite. 

GORAN PETKOVIĆ: Hvala. Koleginice i kolege, gosti iz Vlade, naravno da neću reći za Predlog zakona o izmenama i dopunama Zakona o budžetu Republike Srbije za 2024. godinu da je imbecilan jer je to nepojmljivo a i nije u redu za bilo šta što je izraz neke volje da se određeni problem reši. Posebno ne za ovako složen akt koji proističe iz marljivog rada nama nepoznatih državnih službenika raznih ministarstava. To kako je taj njihov rad usmeravan od strane rukovodilaca druga je tema i priča. U ovoj objedinjenoj raspravi imamo inače predloge koje je Vlada Republike Srbije upućivala 18. i 25. jula, 1. avgusta, 6. i 19. septembra i gledajući sa stanovišta zdravog razuma ne vidi ne racionalan razlog za njihovo razmatranje na vanrednoj sednici, ako može malo tiše, u sedmici koja prethodi propisanom početku drugog ili jesenjeg redovnog zasedanja Narodne skupštine Republike Srbije. Ovako naglo ubrzanje pred pomenuti početak redovnog zasedanja i to nije teorija zavere ukazuje na nameru da se nešto drugo pokrije, prekrije, onemogući, vremenski ograniči, obesmisli i kako god još da kažem, a to je vanredna sednica koja je u propisanim rokovima tražila opozicija. U prilog tome napominjem da i dalje nemamo ili nismo videli godišnji program rada Narodne skupštine Republike Srbije, a na osnovu odredbi člana 28. Poslovnika o radu Narodne skupštine. Planiranje je po teoriji, ali i praksi jedna od procesnih funkcija rukovođenja, a Narodna skupština Republike Srbije kao najviše predstavničko telo je nosilac ustavotvorne vlasti ne da zaslužuje, već je obaveza da ima plan rada pod uslovom da se ne tretira kao glasačko telo klimoglavaca. Što se tiče rebalansa budžeta… 

SNEŽANA PAUNOVIĆ: Što se tiče rebalansa budžeta vaše vreme je istaklo. Imali ste dva minuta i 17 sekundi. Sada završite samo misao, molim vas. 

GORAN PETKOVIĆ: Na kraju samo da kažem, lično sam za jaku vojsku Srbije, ali održivu, kao što i za uvek kažem – nema kopanja. Hvala. 

SNEŽANA PAUNOVIĆ: Hvala vama. Samo da vas obavestim godišnji plan rada Skupštine je godov, kao i kalendar našeg grada i predstavnici vaše grupe to znaju i ja verujem da ćemo na prvom redovnom jesenjem zasedanju raditi po tome, čisto da vas obavestim. Sledeća po listi je Olivera Denić. Izvolite. 

OLIVERA DENIĆ: Zahvaljujem. Poštovana predsedavajuća, uvaženi ministri, poštovane kolege i koleginice narodni poslanici, uvaženi građani i građanke Republike Srbije, obzirom na to da je ovo moje prvo obraćanje u plenarnoj sali za početak bih probala da demantujem kolegu da je opština iz koje on dolazi najlepša, ja odgovorno tvrdim da je to Sokobanja. Naravno, u pitanju je šala, jer svaki delić naše Srbije je prelep i svaki se razvija u skladu sa potrebom savremenog građanina, a opet negujući svoju bogatu tradiciju i svoja prirodna bogatstva. Danas, zahvaljujući predsedniku Vučiću, koji je obišao svaki kutak naše zemlje i ima sluha za sve nas, male opštine poput moje postale su vidljive i njihova modernizacija postaje realnost. Dakle, nekada su male opštine poput Sokobanje iz koje ja dolazim zaista bile nevidljive na geopolitičkoj mapi, prepuštene same sebi, što je rezultiralo migracijama stanovništva u velike gradove, pa i preko granice, a danas se u sinergiji sa državom konstantno unapređuju uslovi za ostanak, ali i povratak pre svega mladog stanovništva. Nama iz SNS važnoj je svako dete koje se rodi, koje se razvija, važan je kvalitet života svakog čoveka ponaosob, sve dobi, ali i porodice i zato nastojimo da se sve što radimo, radimo upravo u saradnji sa građanima i osluškujući potrebe svake porodice, jer porodica je osnovna ćelija svakog zdravog društva i akt koji je danas na dnevnom redu donosi najveća ulaganja ikada u podsticanju nataliteta i pružanju podrške porodici kao našem najvećem nacionalnom interesu i stubu naše budućnosti. Takođe danas je pred nama Predlog zakona o izmenama i dopunama Zakona o budžetu Republike Srbije za 2024. godinu i ovaj Predlog rebalansa je vrlo odgovorno kreiran stavljajući isključivo potrebe građana u prvi plan. Dakle, u vreme kada se ceo svet suočava sa velikom krizom u energetici, sa poskupljenjima, sa rastom inflacije, sa čime se suočavaju najveće zemlje sveta, Srbija ne samo da uspeva da održi ekonomsku stabilnost, već beleži konstantno jačanje na svom putu na sigurnoj budućnosti uz očuvanje mira, nezavisnosti i integriteta. Dakle, u ovom dokumentu vidimo da je ostvareno čak 133 milijarde dinara prihoda što je više od planiranog koji će ovim rebalansom biti preusmereno na glavne prioritete u ovom trenutku, a naravno u skladu sa potrebama građana. To su podsticanje nataliteta, unapređenje u zdravstvu, prosveti, ekologiji, poljoprivredi, uz sve ono što će dovesti do značajnog rasta plata i penzija. To nije moglo da se ostvari preko noći samo od sebe, već je to rezultat odgovorne politike i dugogodišnjeg rada, predanog rada naše Vlade u kontinuitetu. Očigledan napredak naše zemlje se događa uprkos svim nevoljama u kojima se svet danas nalazi. Zadatak naše Vlade, kao i svih nas jeste da se omogući građanima da što manje osete globalnu krizu i da se iz krize izađe sa što manje štetnih posledica. Dakle, ovaj rebalans je nastavak uspešne ekonomske politike, a stanje u državnoj kasi, kao i projekcije do kraja 2024. godine omogućavaju stvaranje uslova za dalji napredak, stabilnost, kapitalne projekte, ulaganje u zdravstvenu infrastrukturu. Ovim rebalansom će, ovo kažem zbog mojih dragih sugrađana, građani opštine Sokobanja dobiti mogućnost za novu i modernu laboratoriju u svom domu zdravlja što će zaposlenima doneti mnogo bolje uslove za rad, a građanima Sokobanje još viši kvalitet zdravstvenih usluga. To je samo nastavak svega što su Vlada Republike Srbije i predsednik Vučić započeli, pa makar po pitanju zdravstva i jednoj maloj Sokobanji. Spomenuću samo i to da je Sokobanja ove godine uz transparentno zalaganje predsednika Vučića jedna od 18 opština koje su dobile digitalni mamamograf, najnovije generacije, kojom se žene iz Sokobanje, ali i iz našeg okruženja dobile mogućnost za najsavremenije uslove za očuvanje svojih vrata. Da zaključim, država prepoznaje potrebe građana naše prelepe zemlje, a naša Vlada nastoji da odgovori na sve zadatke kako bi građani Srbije ma u kom delu živeli i imali jednake mogućnosti, jednake uslove za život i napredak. Za sam kraj još jednom da se osvrnem na Sokobanju. Pred nama je još mnogo projekata koji našu opštinu usmeravaju putem napretka i uverena sam da će naša Vlada i resorna ministarstva prepoznati njihov kvalitet i značaj, kako za Sokobanju, tako i za celu Srbiju, jer je naša banja veoma značaj deo naše države i njenog razvoja kroz istoriju i danas i ubuduće pružati podršku za njihovu realizaciju, a sve za dobrobit građana. Dakle, sva ulaganja donose prosperitet, bolju ekonomiju, bolje sutra. Iz tog razloga moramo da nastavimo da se borimo, da idemo pravcem napretka naše zemlje, da opravdamo poverenje građana koje nam je pruženo, a koje se vidi po rezultatima na izborima na svim nivoima. U danu za glasanje, kao moje kolege i koleginice iz SNS sa zadovoljstvom ću podržati predloge zakona. Hvala. 

SNEŽANA PAUNOVIĆ: Hvala vama gospođo Denić. Sledeći na listi je gospodin Nenad Filipović. Izvolite. 

NENAD FILIPOVIĆ: Uvaženi predsedavajući, dame i gospodo narodni poslanici, uvaženi predstavnici Vlade, danas je na dnevnom redu nekoliko tačaka dnevnog reda, osvrnuću se samo na dve za koje smatram da su vrlo bitne. To je rebalans budžeta i podrška porodicama sa decom. Kada se kaže rebalans budžeta, obično se misli da su rashodi Vlade mnogo veći od onih planiranih, tako da je Vlada ovde došla u Skupštinu da traži novac za svoje dalje funkcionisanje. Ovog puta je Vlada došla sa prihoda u budžetu od 1,2 milijarde evra, više nego što je planirano. Ne znam samo u kom pravcu bi bila diskusija da je to obrnuto, odnosno da su rashodi milijardu evra veći. Zato će poslanička grupa JS Dragan Marković Palma u danu za glasanje podržati ove zakone. Smatramo da imamo poverenja u ovu Vladu koja ide stazama prethodne Vlade i one prethodne Vlade koje imaju izuzetne rezultate i to stalno treba potencirati. Pre svega, treba reći da u našoj zemlji ima sve veći broj radnih mesta koja dovode do toga da imamo stopu nezaposlenosti koja je gotovo minimalna od 8,8%, kakvu god metodologiju koristili. Imamo javni dug ispod 50% BDP, imamo minimalnu zaradu koja će uskoro biti preko 50.000 dinara itd. Dakle, ovo treba stalno potencirati i reći da ovi rezultati nisu došli kao neki blesak i nestali, nego je to proces koji traje stalno i u usponu je. Očekujem da do 2027. godine dođemo u situaciju da prosečna zarada bude 1.400 evra. Dakle, godinama se stvaraju uslovi da bi naš običan čovek mogao da živi mnogo bolje, da se sa svojom porodicom oseća sigurnije, jer samo sa sigurnom porodicom možemo da opstanemo. Nama nisu potrebni ni unutrašnji, ni spoljašnji neprijatelji. Bela kuga je ono što nas je u poslednjih desetak godina smanjila za gotovo pola miliona. Samo ove godine imamo do šestog meseca oko 20.000 nas manje. Tradicionalna porodica je žestoko napadnuta i mi smo u obavezida iskoristimo sve naše kapacitete, da zaštitimo porodicu i ova tema danas o podršci porodicama mislim da je tema svih tema i da će to biti i u budućnosti, jer to treba da definiše kako da zaustavimo sopstveni nestanak. Naravno da ova tačka prevazilazi i same kapacitete i obim samog ministarstva, možda i cele Vlade zato što je i prethodna Vlada dosta radila na ovome i to veoma uspešno, ali ako pogledamo ove rezultate koji su bili očekivani, moraju da budu takvi da svake godine imamo sve bolje i bolje uslove za porodice. Mere koje se donose ne daju rezultate danas ili sutra, već su to mere koje daju rezultate za godinu, dve i zato mora stalno da se vrši monitoring. Vreme je isteklo, žao mi je što nisam mogao mnogo toga da kažem. Hvala lepo. 

SNEŽANA PAUNOVIĆ: Hvala vama. Sledeći na listi je gospođa Lidija Načić. Izvolite. Izvinite, molim vas, doktor Nenad Mitrović. Izvolite. 

NENAD MITROVIĆ: Hvala puno. Dobar dan, pre svega. U duhu velikog mađioničara i iluzioniste Dejvida Koperfilda, pokušaću da u svom govoru citiram ministra finansija Sinišu Malog. Početak citata: „Verovali ili ne, mi smo druga rastuća ekonomija u Evropi. Sada imate nikad veće plate, nikad veće penzije“, završen citat. Dragi moji građani, istina je u stvari da nikad veće plate i nikad veće penzije nisu vredele manje nego sada. Danas 1.000 dinara vredi mnogo manje nego 2011. godine i mogli ste 2011. godine za 1.000 dinara da kupite dva kilograma junećeg mesa, a sada za jedan kilogram junećeg mesa morate da izdvojite 1.400 dinara. Gospodo iz vlasti, novac ste namerno obezvredili inflacijom, sa ogromnim akcizama, sa najskupljom naftom, sa PDV-om, sa strujom koja je 2011. godine koštala 4,9 dinara po kilovat-satu, a danas nas košta 13,31 dinar po kilovat-satu. Stvorili ste ekonomiju da narod ima novac koji ima izuzetno malu vrednost. To ni Hudini i Dejvid Koperfild zajedno ne bi umeli. Poštovani građani Srbije, ministar hoće da nas ubedi da smo najbolji u Evropi. Kada vam neko konstantno sipa u mozak da ste najbolji, evolucija prestaje. Nemate potrebu da se razvijate, da napredujete, jer bože moj, što bi učili, što bi se razvijali kada smo najbolji u Evropi. Postajete uobraženi i ne vidite da vas je vlast stavila u stanje jedne prepotentne hibernacije, samouvereno prestajete da živite. Realno ne vidite da sve više bivate intelektualno osakaćeni, moralno degradirani, nebitni i važni jedino kada su izbori i kada je glasanje. Sada ću da vam predstavim malo drugačiji pogled na budžet Republike Srbije i na ovaj rebalans. Republika Srbija ima budžet od 18,4 milijarde evra, a dužna je 38,5 milijardi evra. Samo ove godine ćemo na ime kamata platiti milijardu i 650 miliona evra. Glavnicu ne smanjujemo, a za kamate i za vraćanje kredita uzimamo nove kredite. Začarani krug siromaštva. Opteretili ste prihodnu stranu budžeta za 48% budžetskog deficita u kreditima i vraćanju kamata. E, sada slikovito da vam pojasnim. Zamislite da 48% vašeg tela pritisne nakovanj. Šta će se desiti? Telo je prekriveno nakovanjem, sve manje se vidi, teško se diše i ostala su slobodna samo usta da sama sebe hvale. Duboko sam ubeđen da prioriteti koje ste stavili u rebalansu nisu prioriteti građana Srbije. Nažalost, građani Srbije i njihova deca će morati da vraćaju mnogo godina te vaše prioritete. Sada da vam pojasnim malo šta je BDP. Sedite u kafani, cela kafana pije petrus vino od 12.000 evra, jede sir kabrales od 10.000 evra i iberijsku šunku, a vi sedite pored klozeta sa vašom porodicom i pijete zaječarsko toplo pivo od dva litra, i to bez čaše. Ministar sada hoće da vas ubedi da ste srećni zato što ulazite u taj veliki BDP te kafane. A da li ste srećni? Pitajte vašu decu koja se nalaze u Norveškoj, u Švedskoj, u Kanadi, u Americi. Mislim da ste, gospodo, na strašno pogrešnom putu. Srbija sa vama je na pogrešnom putu. Hvala. 

SNEŽANA PAUNOVIĆ: Hvala vama. Sledeća na listi je gospođa Lidija Načić. Molim vas, prijavite se, izvolite. 

LIDIJA NAČIĆ: Poštovana predsedavajuća, uvaženi ministri, kolege narodni poslanici, građani Republike Srbije, dolazim iz rudarskog Bora, grada koji ima prošlost, koji ima budućnost i poštuje tradiciju. U Boru se rudarilo još od 1903. godine, dolaskom inženjera Franje Šisteka. Stanovništvo grada je bilo usmereno na zapošljavanje u rudniku, pa je tako osnovan i RTB Bor, a onda dolaskom strateškog partnera „Ziđin Kopera“ u Bor, zahvaljujući predsedniku Aleksandru Vučiću, otvoreno je preko 3.000 novih radnih mesta, zatim je otvoren i rudnik bakra i zlata „Čukaru Peki“ 2021. godine, gde je otvoreno još dodatnih 1.200 radnih mesta. Osvrnuću se pre svega na zaposlenost, odnosno na nezaposlenost koja je u gradu Boru i Borskom upravnom okrugu. Ministar Mali je rekao da je ta nezaposlenost bila 25,9%, međutim, u Boru je ona išla i do 30%. Već 22 godine radim u Nacionalnoj službi za zapošljavanje i pratim statističke podatke, kako zapošljavanje, tako i nezaposlenost. Inače, nezaposlenost u Boru je na istorijskom minimumu, pa ću vam malo pričati o statističkim podacima. Pre svega, 2013. godine u Boru je bilo 6.209 nezaposlenih lica. Godine 2018, dolaskom strateškog partnera, 4.784 nezaposlena lica, a 2024. godine 2.350 lica. Sva lica tehničke struke, mašinske, elektro, koja su bila zainteresovana da rade u „Ziđinu“ i u drugim podizvođačkim kompanijama su se zaposlila, međutim, ne mogu svi da rade u „Ziđinu“, u „Ziđin majningu“ i u drugim podizvođačkim kompanijama. Tako da grad Bor, u saradnji sa Nacionalnom službom za zapošljavanje, već evo petu godinu izdvaja značajna sredstva iz gradskog budžeta, pa je tako, spomenuću samo zadnju godinu, 2024. godinu, izdvojio 59 miliona dinara, odnosno 63,9 miliona dinara za sufinansiranje aktivnih mera zapošljavanja. To su pre svega četiri aktivne mere – javni radovi, samozapošljavanje, novo zapošljavanje u privatnom sektoru za lica iz kategorije teže zapošljivih lica i pre svega stručna praksa za mlade. Inače, u gradu Boru je, tako je i u Republici Srbiji, pre svega dve trećine nezaposlenih žena, pa se mi trudimo da ovim aktivnim merama uključimo što veći broj žena, takođe da podstaknemo privatno preduzetništvo, koje je u zadnjih pet godina od 118 privatnih preduzetnika koji su otvorili svoje preduzetničke radnje uz pomoć grada i Nacionalne službe za zapošljavanje, odnosno uz pomoć republičkog budžeta, 78 takvih preduzetničkih radnji je ostalo da radi, pa je tako to dve trećine, što je jako dobar podatak, kada je u pitanju podsticanje privatnog preduzetništva, a s obzirom da je grad Bor rudarski grad i da je stanovništvo usmereno na zapošljavanje u ovim kompanijama. Inače, već treću godinu tokom cele godine grad Bor i Nacionalna služba za zapošljavanje raspisuju javne pozive koji traju cele godine. Tako imamo dva javna poziva za javne radove, za samozapošljavanje, za novo zapošljavanje. Evo, upravo je u toku realizacija jednog takvog javnog poziva, gde je grad Bor izdvojio 12 miliona dinara, 400.000 po novozaposlenom licu, a Republika Srbija izdvaja 230.000 dinara po novozaposlenom licu, tako da će 30 novih preduzetnika zaposliti 30 nezaposlenih lica sa evidencije Nacionalne službe za zapošljavanje, a posebno žena. Osvrnula bih se i na prosečnu zaradu u gradu Boru. Ona u Boru iznosu 113.326 dinara. U 2018. godini je iznosila 53.023 dinara. Inače, posebno mi je drago i posebno sam srećna kada je u pitanju izmena Zakona o finansijskoj podršci porodici sa decom, kojim će se roditeljski dodatak značajno povećati i da će rebalansom budžeta biti izdvojena sredstva i za onu decu koja su rođena od 1. januara 2024. godine. Već smo ovde pričali da je to za prvo dete 500.000 dinara, za drugo rođeno dete 600.000 dinara, za treće rođeno dete 2.280.000 dinara i za četvrto rođeno dete 3.180.000 dinara. Tu se grad Bor pridružio odluci izmene o finansijskoj podršci porodici sa decom, pa je tako prošle nedelje na sednici gradske skupštine usvojena takva odluka, gde će pre svega, ističem, nezaposlene porodilje umesto 20.000 dinara dobijati 40.000 dinara od 1. januara 2024. godine, gde će novčana jednokratna pomoć za prvo dete umesto 40.000 dinara biti 150.000 dinara, za drugo dete 200.000 dinara i za treće dete 300.000 dinara, što priznaćete nije malo uz ovaj roditeljski dodatak koji će dobijati prilikom usvajanja ove zakona po rebalansu budžeta. Htela bih da kažem da pored aktivnih mera i pored pomoći porodiljama, istakla bih da i grad Majdanpek, s obzirom da pripada Borskom upravnom okrugu, da je Donji Milanovac koji pripada opštini Majdanpek, da je Međunarodno državno pristanište otvoreno 18. septembra, i to je bio jedan od projekata Vlade. Takođe, put Negotin-Kladovo. Ovom prilikom bih zamolila predstavnike Vlade da u narednoj godini put Bor-Selište, jer zbog teških kamiona je dosta oštećen i da se radi na rekonstrukciji tog puta. Hvala vam. 

SNEŽANA PAUNOVIĆ: Hvala vama gospođo Načić. Sledeća po redu je gospođa Verica Milanović. Izvolite. 

VERICA MILANOVIĆ: Poštovani građani, poslanička grupa „Srbija Centar SRCE“ neće podržati predloženi rebalans budžeta jer se njegovim usvajanjem nastavlja sa nezdravom i nedomaćinskom ekonomskom politikom. Predloženim rebalansom budžeta deficit uvećavate za 94 milijarde dinara, nastavljate da se zadužujete i uvećavate javni dug. Za manje od jedne godine uvećali ste javni dug za više od tri milijarde evra. Predloženim rebalansom uvećavate projekte, nacionalni stadion i EKSPO i to više nego duplo. Nacionalni stadion uvećavate za 18 milijardi dinara, a EKSPO uvećanje je 20 milijardi evra. Osim toga što sumnjamo u opravdanost ovih projekata, sumnjamo i u zakonitost raspolaganja ovim sredstvima, jer ste sve uredili da ovi projekti ne podležu primeni propisa o javnim nabavkama. Rebalansom duplirate sredstva za nacionalni stadion i EKSPO, a smanjujete sredstva za sanaciju prečišćavanja otpadnih voda u Beogradu i to sa tri milijarde dinara na jednu milijardu, a za kanalizacionu mrežu i infrastrukturu sa 12,5 milijardi dinara na 8,9. Zašto? Svedoci smo da zadnjih i ranije, ali posebno u zadnjih dva meseca imate situaciju da vam pola Srbije nema vodu, oni koji je imaju imaju je sa arsenom, a da pola Srbije usled padavina i najmanjih biva poplavljena jer nema rešenu atmosfersku kanalizaciju i izgrađenu kanalizacionu infrastrukturu. Ona sredstva koja su trebala da budu usmerena na rešavanje životnih problema građana su smanjena, a uvećana za EKSPO i nacionalni stadion. Kažete da vodite odgovornu politiku, da baš brinete i odgovorni ste, a tamo neki drugi nisu takvi bili. Odluka Ustavnog suda stupila je na snagu 17. septembra kojom je utvrđena neustavnost i nezakonitost Pravilnika o koeficijentima i obračun zaposlenih u gradskoj upravi grada Kraljeva. Ovaj osporeni Pravilnik donet je u aprilu 2018. godine, a DRI je u januara ove 2018. godine u postojećoj kontroli utvrdila niz nezakonitosti i nepravilnosti od kojih su nepravilno utvrđeni i opredeljeni koeficijenti i 33 miliona dinara nezakonito isplaćenih na ime zaposlenih, ali i postavljenih i izabranih lica. Umesto gradske vlasti da ozbiljno shvate ovo da izmene pravilnik oni donose ovaj osporeni pravilnik koji još veću štetu pravi. Sada imamo u Kraljevu situaciju da se šest godina iz gradskog budžeta nezakonito isplaćuju zarade zaposlenima. Imamo situaciju da su građani Kraljeva oštećeni, a da će šteta tek nastupiti kada se i oni zaposleni kojima koeficijenti nisu upodobljeni budu odlučili na ostvarivanje svojih prava. Gradska vlast umesto da reši ovaj veliki problem, ona organizuje koncert Jelene Karleuše u nedelju, samo dan nakon ogromne tragedije koja je zadesila i Kraljevčane i celu Srbiju. Moram vam reći da je Kraljevčanima muka od vaše odgovornosti. Što se tiče ovog projekta, Jelena Karleuša i održavanje koncerta po Srbiji, moram da vam kažem da građanima, u stvari vi to sve dobro znate, da se u zadnjih dva meseca su održani koncerti u Požarevcu, Subotici, Rumi, Šapcu, Somboru, Kikindi i Kraljevu i za sve ove koncerte sredstva su obezbeđena iz gradskih budžeta. Iznos se kretao od 40.000 do 50.000 evra. Što se tipe Predloga zakona o izmenama i dopunama Zakona o finansijskoj podršci porodici, Srbija centar će podržati ovaj predlog zakona, ali samo zbog građana, njihovih porodica i njihove dece, jer smatramo da ovo obrazloženje koje stoji ovde da će ove mere značajno poboljšati materijalni položaj porodica i promeniti demografsku sliku u Srbiji je nerealan. Zahvaljujem. 

SNEŽANA PAUNOVIĆ: Gospodin Jožef Tobiaš. 

JOŽEF TOBIAŠ: Hvala lepo. Poštovana predsedavajuća, poštovano predsedništvo, uvaženi ministri Vlade Republike Srbije, uvažene koleginice i kolege narodni poslanici, poštovani građani Republike Srbije, pred nama je rebalans budžeta i kao član Odbora za poljoprivredu hteo bih da se osvrnem zbog kratkog vremena isključivo na taj deo što se tiče poljoprivrede. Sama činjenica da je agrarni budžet povećan sa 18 milijardi dinara je za svaku pohvalu i takođe pozdravljamo činjenicu da je Vlada uspela da se i Ministarstvo da je uspelo da se dogovori sa udruženjima poljoprivrednika i da je postignut sporazum. Ukupni budžet je sada 125 milijardi dinara, odnosno sa refakcijom goriva 132 milijarde. Sve to će biti, a od toga preko sto milijardi imamo za direktne podsticaje i to će biti sa jedne strane dovoljno novca za ispunjenje ranijih obećanja, odnosno za deo sporazuma koji je postignut sa udruženjima poljoprivrednika. Tu pre svega mislim na podsticaj za deklarisano seme, do 17 hiljada dinara po hektaru, što mnogi poljoprivrednici čekaju već mesecima i mi to zaista iz Saveza vojvođanskih Mađara pozdravljamo i podržavamo. Nadam se da će izmena Zakona o podsticajima vrlo brzo ući u skupštinsku proceduru. Po mojim informacijama, javna rasprava je završena juče, i gospodin ministar Martinović potvrđuje, što znači da će vrlo brzo ući u proceduru, kako je to i najavio predsednik Vlade na jednoj sednici u julu mesecu. Nadam se da ćemo taj zakon usvojiti u oktobru mesecu i da ćemo omogućiti zakonski okvir, tj. zakonsku osnovu za raspisivanje, tj. za izradu pravilnika i da se što pre objavi javni poziv. Takođe su povećani pojedini podsticaji u stočarstvu, koji treba da doprinesu povećanju stočnog fonda u Srbiji, o čemu i te kako moramo da vodimo računa, jer se padom stočnog fonda na njivama ne koristi stajnjak, koji rešava problem suve zemlje u sušnim periodima, utiče na kvalitet, a već imamo problem sa kvalitetom humusa. Moram takođe da istaknem da su pomenuti podsticaji u stočarstvu doprineli trendu rasta umatičenih grla ovaca i u Potiskom regionu, iz kojeg ja dolazim, a tu su opštine Senta, Ada, Kanjiža i Čoka, gde imamo 32 hiljade grla, kao i što imamo oko 9.000 mlečnih krava i oko 3.000 tovnih rasa. Sa ovim visokim podsticajima moći ćemo da napravimo mnogo bolji efekat ako u novoj strategije poljoprivrede i ruralnog razvoja, koji je, po nama iz Saveza vojvođanskih Mađara, mi smo to više puta istakli u javnosti, jedan važan strateški dokument, ne samo da se usvoji, nego da se kasnije i primenjuje i da odredimo sa tom strategijom prave smernice, usku povezanost biljne proizvodnje i stočarstva i da krajnji cilj bude svakako prehrambeni suverenitet naše zemlje. Ja sam na sednici Odbora istakao neke važne stvari za nas iz Saveza vojvođanskih Mađara, a to je rešavanje svakako penzijsko-invalidskog osiguranja, organizovane edukacije poljoprivrednika, daljih ulaganja u navodnjavanje, uređenje tržišta, pa do pošumljavanja, sa posebnim osvrtom na te opštine koje imaju mali procenat pošumljenosti. Naravno, i za obezbeđivanje sezonskih intervencija, što ste i sami, gospodine ministre, jednom u Odboru najavili, da ćete se uvek truditi da se izdvoje sredstva. 

SNEŽANA PAUNOVIĆ: Molim vas, isteklo vam je vreme, završite misao.

JOŽEF TOBIAŠ: Završiću misao, hvala vam lepo, poštovana predsedavajuća. Pošto zbog posledica ogromne suše poljoprivrednici zahtevaju od nas pomoć, da se proglasi elementarna nepogoda, u svakom slučaju, mi smo iz Saveza vojvođanskih Mađara uvek partneri u svemu što doprinosi unapređenju poljoprivrede u celini u Srbiji. Hvala lepo.

SNEŽANA PAUNOVIĆ: Hvala vama. Sledeći je gospodin Rastislav Dinić. Izvolite. 

RASTISLAV DINIĆ: Jedan od načina na koji može da se opiše ovaj rebalans jeste i poznatom frazom - Srbija radi, Beograd se gradi. Jer, rekordno izdvajanje od preko 20 milijardi dinara za EKSPO nije ništa drugo do još jedan primer preusmeravanja sredstava iz budžeta koji pripada svim građanima Srbije i koji pune svi građani Srbije u dalji razvoj prestonice. Posle "Beograda na vodi", metroa i mnogih drugih sličnih projekata kroz koje je cela Srbija investirala i investira u svoj već nesrazmerno najbogatiji i najrazvijeniji deo, sada stiže i nacionalni stadion i još mnogo toga drugog, što će prvenstveno unaprediti ekonomiju glavnog grada na račun ostatka zemlje. Sa druge strane, ovaj rebalans je još jedna propuštena prilika da se uvaže preporuke Fiskalnog saveta Srbije i da se konačno uvećaju sredstva predviđena za nenamenske transfere za lokalne samouprave. Da se podsetimo, iako Zakon o finansiranju lokalne samouprave dozvoljava da godišnji nenamenski transferi iznose ukupno 1,7% ostvarenog BDP-a, ukupan iznos nenamenskih transfera koje gradovi i opštine dobijaju iz budžeta Republike znatno je manji od toga i praktično nepromenjen od 2012. godine. Već znam šta će predstavnici Vlade reći na ovu primedbu - da se ovo nadoknađuje većim iznosima namenskih davanja za lokalne samouprave. Ali, to nikako nije isto. Nenamenski transferi omogućavaju jedinicama lokalne samouprave siguran izvor prihoda na osnovu kojih unapred mogu planirati projekte i izdatke, dok s druge strane diskreciona i sporadična davanja ne samo da su nepredvidiva, već ostavljaju i mnogo više mogućnosti za korupciju i klijentelizam, da ne pominjem da svako takvo davanje predsednik Republike predstavlja kao da ga je izvukao iz sopstvenog džepa i udelio kao milostinju siromašnim rođacima sa juga. Podsećam, Srbija pati od izuzetno neravnomernog regionalnog razvoja, čija su žrtva pre svega jug i jugoistok zemlje, na kojima se nalazi čak 16 od 19 tzv. devastiranih opština, opština čiji je stepen razvijenosti ispod 50% republičkog proseka. Neravnomerna regionalna razvijenost dubinski je povezana sa mnogim drugim štetnim fenomenima o kojima je prethodnih dana bilo puno reči i ovde - odlivom stanovništva i niskim prirodnim priraštajem. Kako je pokazao nedavno objavljen izveštaj DRI, u periodu od 2011. do 2020. godine od 145 jedinica lokalne samouprave u 128 zabeležen je negativni migracioni saldo. Ljudi u Babušnici, Bojniku, Beloj Palanci, Bosilegradu, zaista ne vide budućnost u svojim mestima, a mnogi ni u Srbiji, i tu ne pomažu orbanovska i trampovska naklapanja o tradicionalnim vrednostima i borbi protiv "vouk" ideologije. Regionalna ravnopravnost ne bi smela da bude stvar bilo čije dobre volje ili milostinje, kako ih predsednik i Vlada Srbije uporno prikazuju kada se šetaju po Srbiji i poklanjaju škole, igrališta i kilometre asfalta, ona je stvar pravde i solidarnosti i mora biti institucionalno garantovana. Ovaj rebalans, međutim, još jednom dokazuje da aktuelnom režimu do pravde i solidarnosti, baš kao ni do regionalne ravnopravnosti i ravnomernog razvoja Srbije nije ni najmanje stalo. 

SNEŽANA PAUNOVIĆ: Hvala vam. Sledeća na listi je gospođa Nataša Milić Milaš. Izvolite. 

NATAŠA MILIĆ MILAŠ: Zahvaljujem. Poštovana predsedavajuća, uvaženi ministri, narodni poslanici i građani, budžet je važan dokument koji sadrži spisak planiranih prihoda i rashoda za jednu kalendarsku godinu. Rebalansom budžeta se budžet dopunjuje na osnovu analize ostvarenih prihoda i izvršenih rashoda u proteklom periodu od početka godine. Bitan deo budžeta jesu kapitalni projekti koji doprinose povećanju prihoda. U svom izlaganju bih se vezala za neke od mnogobrojnih kapitalnih projekata koji su realizovani u periodu od 2012. godine pa nadalje u mojoj lokalnoj zajednici, opštini Stara Pazova, pre svega, zahvaljujući odgovornoj politici SNS i predsednika Republike Aleksandra Vučića, dobro planiranom budžetu i planiranim investicijama. Opština Stara Pazova ima izuzetan strateški položaj za razvoj privrede, kao što su blizina dva najveća grada u zemlji, Beograd i Novi Sad, kao i blizina auto-puta A-1 i A-3, te smo kao prioritetne investicije prepoznali investiranje u putnu infrastrukturu i u saradnji sa Ministarstvom građevinarstva, saobraćaja i infrastrukture i javnim preduzećem "Putevi Srbije" realizovali višegodišnju potrebu građana Nove Pazove za izgradnju priključka na auto-put A-1 iz pravca Nove Pazove. Urađena je kompletna rekonstrukcija međumesnih puteva na pravcu od Stare Pazove do Inđije i od Stare Pazove do Batajnice. Lokalna samouprava je samostalno rekonstruisala put koji spaja auto-put A-1 i A-3, asfaltirala većinu neasfaltiranih ulica shodno širenju i potrebama naselja, a ove godine nastavlja se rekonstrukcija međumesnih puteva, kao i puteva unutar samih naselja. Investitore smo privukli, pre svega, odgovornom politikom, infrastrukturno opremljenim industrijskim zonama kojih ima četiri i čija ukupna površina iznosi 2.100 hektara, a planirano je i proširenje istih u skladu sa izmenom Prostornog plana. Na teritoriji opštine Stara Pazova trenutno posluje blizu 5.400 privrednih subjekata u kojima je zaposleno više od 30.000 radnika i stopa nezaposlenosti je ispod 2%. Napravila bih poređenje i istakla da je 2012. godine na teritoriji Stare Pazove bilo zaposleno samo 12.000 radnika. Razvojem privrede došlo je do povećanja broja stanovnika, a samim tim i do potrebe za proširenjem kapaciteta škola, vrtića, zdravstvenih ustanova. U saradnji sa Kancelarijom za javna ulaganja izgrađena je nova škola u Belegišu koja je kompletno opremljena najsavremenijim mobilijarom. Urađena je dogradnja i rekonstrukcija škole u Novim Banovcima čije je povećan kapacitet škole i povezanost škole da sportskim objektom. Zamenjena je kompletna stolarija u osnovnoj školi u Novoj Pazovi, urađena rekonstrukcija krova u osnovnoj školi u Vojki. Planirano je proširenje kapaciteta predškolske ustanove, kao i rekonstrukcija škole u Staroj Pazovi. Kako sport na teritoriji opštine Stara Pazova je razvijen ulagali smo i u sport. U toku je o izgradnja hale u Starim Banovcima koja će biti prilagođena i za međunarodna takmičenja, kao i završna faza u izgradnji trenažne hale u Novoj Pazovi. Kultura nije zaboravljena, pa je u toku izgradnja kulturnog centra u Golubincima. U saradnji sa Komesarijatom za izbeglice i migracije izgrađeno je ukupno 169 stanova za izbegla i socijalno ugrožena lica. Opština Stara Pazova učestvuje u Javnom pozivu Ministarstva rudarstva i energetike za dodelu sredstava za finansiranje energetske sanacije stambenih zgrada, porodičnih kuća i stanova od samog početka projekta. Zbog velike zainteresovanosti građana opština svake godine povećava iznos opredeljenih sredstava. Ovom prilikom bih se zahvalila Ministarstvu zaštite životne sredine na čelu sa ministarkom Irenom Vujović na razumevanju i pomoći za sanaciju regionalnog kolektora za odvođenje otpadnih voda u Novoj Pazovi koji je izgrađen za vreme prethodne vlasti sa neadekvatnim cevima koje su vrlo brzo popucale, te je sanacijom na najoštećenijoj deonici kolektora sprečena veća ekološka katastrofa. Kratko ću se osvrnuti i pohvaliti rad Fonda za penzijsko i invalidsko osiguranje, pozdraviti povećanje naplate doprinosa i smanjenje iznosa planiranih transfera iz budžeta Republike Srbije za isplatu prava iz penzijsko-invalidsko osiguranja. Na kraju svog izlaganja istakla bih da ću podržati Predlog rebalansa budžeta, kao i ostale predloge na dnevnom redu kako bi Republika Srbija, samim tim i moja opština, mogla da realizuje započete i planirane projekte i da nastavi da se razvija i napreduje. Zahvaljujem. 

SNEŽANA PAUNOVIĆ: Hvala vama. Sledeća po listi je gospođa Slađana Miletić. Izvolite. 

SLAĐANA MILETIĆ: Dobar dan, poštovana predsedavajuća, ministri i kolege poslanici. Dnevni red ove sednice je izuzetno značajan za život naših ljudi i ja sam zaista htela da se posvetim analizi, jednoj strpljivoj analizi šta je to što bismo možda mogli da ponudimo ili da predložimo kako bi se život naših sugrađana poboljšao. Ono što mi smeta je vaša neozbiljnost i nerealnost kada su ovakvi projekti u pitanju, a počeću pre svega od toga da nam je materijal jako kasno dostavljen, tako da nismo imali prilike da se u potpunosti posvetimo i analiziramo i sa našim stručnjacima dogovorimo šta je to što bismo mogli realno da predložimo. Volela bih da sam imala više vremena da nešto predložimo, da nešto pohvalimo, ako ima razloga za to, i da iskritikujemo ono što nije u redu. Jer, kažem, veoma je značajno za život naših građana. Ono što mi jako smeta to je kako sve vreme pričate o nekoj plati, povećanju plata od 350 do 900 evra. Tačno je, to je činjenica i ja nikada neću reći da nije tačno ono što jeste, ali mi jako smeta zašto ne pričate i koliko košta život od tada, koliko je za tih 350 evra moglo da se kupi i kako da se živi i kako da se živi sada sa ovih 900 evra. Dolazim sa jugoistoka Srbije i ne pričam samo u svoje ime, pričam u ime svih mojih sugrađana sa kojima sam pričala. Verujte mi, niko od njih nije osetio boljitak u povećanju plata. Šta više, kažu – od kad su nam plate povećali mi sve teže živimo. Upoređivali smo cene tada i sada i zaista ono što oni osećaju, realno, je da je život sve teži i sve skuplji. Tako da bih volela da i na to obratite pažnju i kada pričate o boljem životu da vidite da li je taj bolji život zaista tu ili je to samo neka vaša vizija, marketinška, politička, kakva god. Neozbiljno je i što priča, ministar Vesić je pričao onog dana kako se na jugoistoku gradi i radi. Spomenuo je prugu Niš – Brestovac koja je trebala još davno da se završi, predsednik lično je kraj tih radovao obećao. Ti rokovi su davno istekli. Što se tiče izmeštanja pruge u Nišu, od 2012. godine, kada su vaši predstavnici prvi put potpisali sporazum o izmeštanju te pruge, ni dan danas nije urađeno. Molim vas da se malo uozbiljimo i da kada pričamo o tome šta radimo i gradimo kažemo šta smo uradili i šta smo završili, jer gradnja može da traje 100 godina, a izgradnja bi trebalo da završi u rokovima. Ono što sam primetila u rebalansu budžeta, ispravićete me ako možda nisam u pravu, to je da smo proširili listu za terapiju obolelih od retkih bolesti. To je jako pohvalno i ta lista treba da se širi, međutim ako ste proširili listu smatram da ste trebali da proširite i budžet za te iste namene. Budžeta nema u proširenju, sva sredstva koja su bila predviđena za listu pre ove su ostala, da li to znači, pitaju me građani, da će oni koji su dobili tu terapiju biti uskraćeni za terapiju, ovi za koje su sada proširili listu? Što se tiče brige o porodici, nama je tradicionalna srpska porodica svetinja i zaista se uvek radujem kad hoćemo da pomognemo porodicama, kad hoćemo da pomognemo deci, jer deca su naša budućnost. Šta je to što mi smeta u svemu ovome? Što nismo dovoljno sagledali svu decu, što radimo selektivno, tj. radite selektivno. Zašto mislite da je samo rađanje deteta problem za roditelje? Problem za roditelje je i kako odškolovati tu decu. Zaista, ja smatram da sva deca treba da budu sagledana, svi zaslužuju pažnju države i pre svega smatram da besplatni učenici moraju da budu prioritet ovoj državi, jer školovana i obrazovana deca su naša budućnost. Ono što bih zamolila da sagledate je i dete koje se nalazi u periodu razvoda roditelja. To je dug period. Ovo sudstvo zna te rokove da produži na godinu, dve, tri. To vreme dete ne dobija alimentaciju, niko ne brine o njegovom finansijskom stanju i niko ne brine šta i od čega će to dete da preživi. Za kraj, pošto sam ja zdravstveni radnik, pričaću o Sporazumu o međusobnom priznanju profesionalnih kvalifikacija. Poštovana gospodo, ja bih zamolila Ministarstvo zdravlja da prvo usaglase i priznaju profesionalne kvalifikacije u našoj zemlji. Ne znam da li ste upoznati da Zakon o nezi medicinskih sestara jedino u Srbiji ne postoji. Ne znam da li ste upoznati da se školujemo, da idemo na fakultete koji su priznati od strane našeg Ministarstva prosvete, a da nisu priznati u Ministarstvu zdravlja. Morali bismo da se usaglasimo prvo u našoj zemlji. Ono što mi najviše smeta, dolaskom ministra Lončara u prvom mandatu, ministar Lončar je uskratio pravo medicinskim sestrama, pravo predstavnika u Ministarstvu zdravlja. Mi sada nemamo našeg predstavnika. Procentualno smo najbrojniji u zdravstvu. Donet je kolektivni ugovor, koji je nikad gori, a mi nemamo kome da se obratimo, niti ko da nas zastupa u tome. Zato molim da uzmete u obzir probleme zdravstvenih radnika, jer jeste svako od vas nas nazvao herojima kada je bilo potrebe, a sada kada toga nema, dajte nam bar osnovna zakonska i društvena prava. Samo se pitam kako je moguće da Sporazum o međusobnom priznavanju potpišemo u prisustvu predstavnika Albanije, Bosne i Hercegovine, tzv. Kosova, Crne Gore, Severne Makedonije? Ovo je međunarodni ugovor i svi ti međunarodni ugovori se potpisuju između država. Da li ovim mi indirektno priznajemo državnost tzv. Kosova, ili u celosti implementiramo fransucko-nemački sporazum? 

SNEŽANA PAUNOVIĆ: Hvala. Isteklo vam je vreme. Završite misao. 

SLAĐANA MILETIĆ: Hoću, hvala. Što se tiče Kosova, za nas je Kosovo i Metohija neodvojiva teritorija naše zemlje Srbije. Ne priznajemo francusko-nemački sporazum, ne priznajemo Ohridski sporazum i nećemo dozvoliti da se prizna ni de fakto, ni de jure. 

SNEŽANA PAUNOVIĆ: Hvala vam. Sledeći na listi je gospodin Dane Stanojčić. Izvolite. 

DANE STANOJČIĆ: Zahvaljujem, predsedavajuća. Uvažene kolege poslanici, poštovani građani Srbije, Zakon o budžetu je svakako jedan od najvažnijih akata koji donosi Skupština Srbije, pre svega zato što kroz Zakon o budžetu pokazujemo finansijsku krvnu sliku naše države. Pokazujemo i suštinu politike Vlade Miloša Vučevića, koju smo shodno slobodno izraženoj volji građana na izborima 17. decembra podržali početkom maja. Što se tiče Zakona o izmenama i dopunama budžeta za tekuću godinu, za njega mogu da kažem da je nacionalno odgovoran i da je socijalno uravnotežen. Nacionalno je odgovoran zato što je domaćinski, zato što kapitalni i zato što je investicioni, zato što Srbiju krupnim koracima vodi ka realizaciji programa „Skok u budućnost Srbija 2027“, ka 650 evra prosečne penzije i 1400 evra prosečne plate u Srbiji. Ovaj Zakon o izmenama i dopunama budžeta je nacionalno odgovoran i zato što kroz više od 300 državno bitnih projekata omogućava kontinuirani rast i razvoj, na izgradnju autoputeva, brzih saobraćajnica, modernizaciju pruga, ali i izgradnju i renoviranje kliničkih centrala, bolnica i škola. Ovaj budžet za 2024. godinu je nacionalno odgovoran, poštovane kolege poslanici, jer obezbeđuje sredstva za pomoć našim sunarodnicima koji žive na Kosovu i Metohiji, a koji u sred Evrope u 21. veku žive u aparthejdu režima Aljbina Kurtija. Poštovane kolege poslanici, predlogom ovog budžeta vidimo da je skoro 133 milijarde dinara prihodovano više u ovoj godini u Srbiji i ovaj rebalans budžeta je socijalno uravnotežen na takav način što od tog novca predviđa dodatnih osam milijardi za obrazovanje, 25 milijardi više za podršku porodicama sa decom, 28 milijardi više za zdravstvo i dodatnih 20 milijardi dinara za poljoprivredu. Ovaj budžet je socijalno odgovoran i zato što stvara osnove da već od 1. januara iduće godine prosvetni radnici u Srbiji dobiju povećanje plata od 12%, a da od 1. decembra ove godine penzije budu veće za skoro 11%. Imajući u vidu da je privredni rast u Srbiji 4,3% u ovoj godini, jasan je odnos ove Vlade i poštovanje koje ima i prema prosvetnim radnicima i penzionerima. U Srbiji je danas nezaposlenost na istorijskom minimumu. Svakim novim radnim mestom Srbija se razvija, gradi, ali i brani. Više od dva miliona i 350 hiljada ljudi danas u Srbiji radi i ima posao. Pre 12 godina osam zaposlenih je radilo i plaćalo penzione doprinose da bi 10 penzionera primilo penzije. Danas bez ikakve intervencije iz budžeta Srbije penzioni fond isplaćuje penzije redovno u dan, rekao bih u minut, danas u Srbiji u penzioni fond 17 zaposlenih uplaćuje doprinose da bi 10 penzionera primilo penzije. Mislim da ovaj statistički podatak dovoljno govori o razvoju i napretku naše zemlje u prethodnih 12 godina. Poštovane kolege poslanici, poštovani građani Srbije, čast mi je da danas mogu da podržim Zakon o podršci porodicama sa decom. Srbija je tokom svoje istorije najviše dece rađala u ropstvu, u ratu, u siromaštvu i u gladi. Danas, Bogu hvala, u miru i u slobodi možemo sa velikim ponosom i zadovoljstvom da glasamo za zakon koji predviđa da se svaka porodica nagradi za prvo rođeno dete sa 500 hiljada dinara, za drugo rođeno dete sa 600 hiljada dinara, sa dva miliona i 280 hiljada dinara za treće rođeno dete i sa tri miliona 180 hiljada dinara za četvrto rođeno dete. Ovde je bilo zamerki na česte izmene ovog zakona. Ja se nadam da ćemo što češće menjati zakon na ovakav način kao danas i da će ova visina sredstava, nagrade za porodice i za natalitet biti što veća. Poštovani i uvaženi poslanici, dolazim iz Vrnjačke Banje, koja me je plebiscitarnom voljom izabrala da je predstavljam pod kupolama ovog srpskog hrama parlamentarizma i demokratije. Vrnjačka Banja je u prethodnih 10 godina, prateći politiku Aleksandra Vučića i SNS, doživela svoju renesansu. Više od 200 miliona evra, što državnih, što privatnih investicija slilo se u Vrnjačku Banju kao turističku destinaciju prve kategorije. Budžet Vrnjačke Banje je danas pet puta veći nego pre 10 godina, dva i po puta su veće plate i tri puta imamo više zaposlenih nego lane. Danas svi mi koji živimo u dolini Zapadne Morave, iz Čačka, Kraljeva, Vrnjačke Banje, Trstenika, pred našim očima gledamo kako se rađa istorija, rađa se Moravski koridor i već do kraja godine ćemo od Vrnjačke Banje Moravskim koridorom za manje od dva sata moći da dođemo do Beograda, za manje od sat vremena do Niša. Koliko je to značajno za razvoj turizma zapadnog Pomoravlja, centralne Srbije i Srbije uopšte, ne moram da ističem. Poštovani prijatelji, u ime Vrnjačke Banje, mojih sugrađana, želim da pružim podršku danas predloženim zakonima, politici premijera Vučevića, politici predsednika Aleksandra Vučića, da vas pozovem sve, naravno, i moje uvažene kolege sa druge strane, da Moravskim koridorom dođete u Vrnjačku Banju krajem decembra i da vam kažem da borba mora da bude neprestana za svako novo radno mesto, za svako novo dete, za svaki novi kilometar puta, za napredak, rast i razvoj Srbije. Živela Srbija. 

SNEŽANA PAUNOVIĆ: Hvala, gospodine Stanojčiću. Sledeći na listi je gospodin Miloš Parandilović. 

MILOŠ PARANDILOVIĆ: Pomaže Bog, tužni skupe ministara, tužni da tužniji ne može biti. Pomaže Bog, srpska napredna mafijo, kojoj se bliži kraj. Gledam vas i samo se pitam kako vas je Vučić okupio sve na jednom mestu. Ta lica, ja pozivam građane Srbije da dobro pogledaju lica naših ministara, mislim da tu mnogo toga može da se vidi. Tužno da tužnije ne može biti. Upleli ste se u demagogiju. Upleli ste se u kriminal, gde vam je Vučić omogućio da se basnoslovno bogatite na račun građana ove zemlje i vršite lobotomiju, pa šaljete onog cirkuzanta Tomu Monu da priča kako može od dva jajeta da se živi ceo dan. Ja se samo pitam kako vas sramota nije? Da li imate obraza i dostojanstva imalo? Da li se vi ikada pogledate u ogledalo i da li vas je sramota? Vi pričate sa jedne strane o evropskom gigantu, a s druge strane građanima Srbije nudite paštetu i dva jaja da prežive. Da li ste vi normalni, ljudi? Šta sa vama nije u redu? Ja se to svaki dan pitam. Gde vas Vučić nalazi? Ovde treba nebo i zemlju prevrnuti da takve nesreće i satrape nađe, okupi i metne ih ovde da Srbima ispiraju mozak. Ja ću insistirati da se na ulazu u Skupštinu stavi test za narkotike, a ne da nam kokainski zavisnici u ulozi ministara koji se malo malo leče u Moskvi, a onda dođu ovde da ispiraju Srbima mozak, koji su učestvovali u najvećoj nesreći sa Mirom Marković i Željkom Mitrovićem, devedesetih, pravili stranku, uništavali državu Srbiju, gurali je u kataklizmu i apokalipsu, u crno zavili ovu zemlju, iskopali grob Srbiji, održali opelo nad Srbijom i sad leleču nad sudbinom Srbije i opet pozivaju na patriotizam. Gospođa Đurđević Stamenkovski priča kako Vlada Srbije nikad neće priznati Kosovo. Šta još dole ima da se prizna za ime boga? Šta ima da se prizna a da vi već niste priznali? Jel ste im dali tablice, jel ste im dali teritoriju, jel ste ono malo Srba što je ostalo na severu isterali iz institucija i naterali da dođu da kliču Vučiću u Beogradu, i to Kurtijevim albanskim autobusima. Šta vi dole više branite? Vi ste sve prodali. Sve što se moglo prodati u ovoj zemlji vi ste prodali i sad nam kokainski zavisnici drže lekcije ovde. Nema ga pola mandata, leči se.

SNEŽANA PAUNOVIĆ: Gospodine Parandiloviću, dakle, vi ste u ovih nekoliko minuta povredili nekoliko članova Poslovnika. 

MILOŠ PARANDILOVIĆ: Vratite mi vreme.

SNEŽANA PAUNOVIĆ: Evo, neću da vam vratim vreme, nego vam izričem opomenu zbog korišćenja uvredljivih izraza. Ovo je prva opomena, a sad možete da nastavite. Prijavite se, ali samo vas molim da poštujete Poslovnik o radu. Potpuno imate pravo da iznosite svoje političke stavove, ali nemate pravo da vređate bilo koga. Evo slobodno. Znači, dobili ste prvu opomenu. 

MILOŠ PARANDILOVIĆ: Možete vi da izričete opomene koliko hoćete. Vi od istine i od suda istorije pobeći nećete. Ja ničije ime nisam pominjao ovde, ali ministar se vrlo dobro prepoznao jer vidim sve vreme se kezi. Dakle, to ste vi, to ste vi. Siniša Mali sedi, koji je bio u Vladi u kojoj nije, od 2000. godine, pa na ovamo. Nema čime se nije bavio i kojim se malverzacijama nije bavio, sedi u odelu od 15, 17 hiljada evra i priča Srbima kako treba da jedu parizer i majonez. Da li ste vi normalni ljudi? Stvarno vas pitam - šta s vama nije u redu? Paradigma srpskog propadanja je Kokeza, kog ste pustili da napravi 500 miliona u ovoj zemlji preko Fudbalskog saveza i onda volšebno nestao, pa vam se na poternici nalazi Zvezdan Terzić, pa ga odjednom pustite, nestao čovek, nema ga na planeti, ne može Interpol da ga nađe, pa ga pustite ovde, vratite ga da vodi Zvezdu, pa sad uništavate Partizan, pa sutra ćete Zvezdu. Samo gde može da se peru pare, tu ste vi i sve rasturate. Pozivate opoziciju, kao vrhunac beščašća i beskrupuloznosti da podrži vašu pljačku u novo zaduživanje. Što se vi ne zadužujete privatno, što na vaše privatne kredite ne dižete po ovim uslovima po kojima zadužujete Srbiju? To je moje pitanje za vas. Zato što niste ludi baš toliko, nego će ovo neko drugi vraćati, vaše kredite morate vi da vraćate. Vi rasturate bezdušno ovu zemlju. Ja se samo pitam ko vas je okupio i kako vas je sastavio, a to je ovaj nepomenik kog je porodio Vojislav Šešelj da rasturi i zavije Srbiju u crno - Aleksandar Vučić. Pozovite ga da dođe na sledeću sednicu litijuma, kao što je obećao, na sledeću sednicu o litijumu, da mi ukrstimo argumente, pošto je on veliki hrabriša koji preti poslanicima kako će ne znam šta da uradi. Ja ga pozivam da dođe ovde, da ja njemu u lice kažem, tom Aleksandru Vučiću, kako je Srbiju zavio u crno, kako je okupio skupinu mediokriteta i besčasnika koji sede na čelu parlamenta, koji sede na čelu šefova poslaničkih klubova, koji sede na čelu ministarstava i razvaljuju Srbiju i zavijaju je u crno. Ja vam obećavam odgovaraćete za nepočinstva, nećete svi da pobegnete. Hvala. 

SNEŽANA PAUNOVIĆ: Ko je po Poslovniku? Reč ima gospodin Dragan Nikolić, ali samo navedite član Poslovnika. 

DRAGAN NIKOLIĆ: Gospođo predsedavajuća, član 106. Upravo smo imali flagrantni primer kršenja Poslovnika ove Skupštine, člana 106, gde govornik može da govori samo o tački dnevnog reda. Ja razumem vašu toleranciju, ja razumem vaš pokušaj da uvedete jedan demokratski dijalog u ovaj parlament. Potpuno ste mi jasni, kao jedna žena koja ima zaista dugo političko iskustvo, ali ne smete da dozvolite da se ova Skupština pretvori u haos, da se zbirka propisa, gde je i Ustav Srbije, na jučerašnjoj sednici baca, cepa i time se ruži ovaj parlament. Da bismo zatim od jednog dečaka koji je rekao za sebe juče da je advokat, ja ne verujem da to jeste, ako jeste, onda mi je krivo što takav jeste u redovima u kojima sam ja već skoro 40 godina, čuli da smo mi krivi što smo bombardovani 1999. godine, pa će Đura da nam se izvini što nas je tukao i mi ćemo lepo da živimo do kraja života. Onda smo jutros doživeli da vlasnik butika objašnjava ovde koliko koštaju farmerke, koliko koštaju odela i od toga je napravio jedan cirkus, a sve u cilju toga da se na društvenim mrežama, nakon pet ili sedam minuta… 

SNEŽANA PAUNOVIĆ: Hoćete li da se izjasnimo u danu za glasanje? Isteklo je vreme po ovoj povredi. 

DRAGAN NIKOLIĆ: Znači, molio bih vas da nadalje… 

SNEŽANA PAUNOVIĆ: Hoćete li da se izjasnimo? Hoćete li da se Skupština izjasni u danu za glasanje, to vas pitam, isteklo je vreme? Reč po Poslovniku ima Marijan Rističević. Izvolite. 

MARIJAN RISTIČEVIĆ: Dame i gospodo narodni poslanici, reklamiram čl. 107, 108, 109. Kažu u narodu da kada vam neko čini nešto loše i nešto zlo mora da ste ga nečim dobrim zadužili. Gospodin koji je govorio sve najgore o nama je od ove zle vlasti, kao neki političar junior koji se zalagao za kraljevinu, zalagao se za kralja, a došao do Đilasa, gospodo, je za vreme ove zle vlasti obezbedio prvi posao, dobru platu u Službi za zapošljavanje, obezbedio i stan kao junior, a evo on je rekao da smo mi veoma zla vlast, da smo upropastili državu, predali Kosovo i Metohiju itd. Zato je jedna opomena bila veoma mala, gospođo predsedavajuća, jer je on na listi čoveka koji je opljačkao državu za 619 miliona evra. Više nije za kralja, sad je za Đilasa. Iz monarhije u komunizam, za njega je to sasvim moguće. Još nešto, gospođo predsedavajuća, on je na listi ljudi koji su dogovarali u američkoj ambasadi kada da se proglasi nezavisnost Kosova i Metohije i takav čovek, gospođo predsedavajuća, danas ovde najgrublje vređa pripadnike vladajuće većine, a pri tome su na listi upravo oni koji jesu ekonomski unizili, upropastili ovu državu i koji jesu Kosovo i Metohiju u američkoj ambasadi predavali Šiptarima, Kurtiju, da ne govorim da su ga svojevremeno pustili. Ima, i na kraju da zaključim, izreka, ne tražim da se glasa, koja glasi - iz zle glave, iz zlih usta, ne može nego zla reč izaći. Hvala. 

SNEŽANA PAUNOVIĆ: Reč ima ministar Vulin. Izvolite. 

ALEKSANDAR VULIN: Poštovani narodni poslanici, predsedavajući, znate kako, kada čujete nekog da se dere, da viče, da galami, da gestikulira to je uvek čovek koji nije ubeđen u ono što govori i uvek mu je potrebna podrška sebe samog, uvek je potrebno da glasom potvrdi ono što nema, ni ugled, ni autoritet, ni poverenje građana, ni iskustvo, ni biografiju, ništa. Znate, vrlo je zanimljivo da slušate priče od nekoga koje menjao politička opredeljenja, ko je išao od kralja do Đilasa. Zanimljivo je da slušate i čujete samo buku i ne čujete apsolutno ništa drugo. Ja već dvanaest godina slušam kako ćemo mi priznati Kosovo. Dvanaest godina slušam kako smo juče priznali Kosovo. Dvanaest godina slušam kako je to već završeno, priznato, pa šta priznajemo dvanaest godina? Kako se to nije završilo već jednom? Dvanaest godina slušam - kako evo sada će da prizna ili je juče priznao, naravno to se nikada ne desi, a onda dođu neki izbori i onda Srbi sa Kosova listom glasaju za predsednika Vučića i glasaju za listu koju on vodi, ne za ove koji ih spasavaju, ne za ove koji su veliki patrioti, ne za ove koji su veliki patrioti, a maštaju o tome samo da dođu na pašnjak ispred Američke ambasade. To im je sva želja. Znate, neki od govornika ovde prepoznaćete ih po tome što urlaju kada govore i misle da su nekom jako bitni su nedavno pokušali da odu u Priboj, nešto su se tamo skupljali oko litijuma, nešto su smišljali da tamo nešto urade i tamo je finansijer tog urlatora, izvesni Nićifor Aničić, ako ste čuli za njega, izrazio veliko nezadovoljstvo njegovim ponašanjem, em što je doveo 20, samo 20 ljudi, em što je došao na protest u bermudama. Dakle, ove u bermudama slobodno zaboravite i radujem se danu kada ću čuti nešto o temi i tački dnevnog reda, kada ću čuti nešto o rebalansu, ali od ovih u bermudama pa to ne možete ni da očekujete. Hvala vam. 

SNEŽANA PAUNOVIĆ: Po Poslovniku gospodin Srđan Milivojević. Izvolite. Navedite samo član. 

SRĐAN MILIVOJEVIĆ: Kao i uvek gospođo Raguš. Poštovani građani Srbije reklamiram povredu Poslovnika član 27. gde kaže da se predsednik Narodne skupštine stara o primeni ovog Poslovnika. Mislim da ste pre u slučaju Marjana Rističevića grubo pogrešili. Ono nije bila povreda Poslovnika, ono je bila replika, mislim da je trebalo da primenite mere koje ste celog dana primenjivali i zaista nije izgledalo kao povreda Poslovnika. Složićete se sa mnom sigurno. Hvala. P

SNEŽANA PAUNOVIĆ: Član 104. Dakle, ako se narodni poslanik u svom izlaganju na sednici Narodne skupštine uvredljivo izrazi o narodnom poslaniku koji nije član iste poslaničke grupe navodeći njegovo ime itd. ima prava na repliku. Drugi stav, ako se uvredljivi izrazi odnose na poslaničku grupu, političku stranku čiji narodni poslanici pripadaju toj grupi ili stranci pravo na repliku ima predsednik ili ovlašćeni. To znate. Ali, sada dolazimo do trećeg stava koji je jako važan za ovo što ste rekli. O korišćenju prava i stava 1. i stava 2. odlučuje predsednik, odnosno predsedavajući. Tako da, dozvolite moje diskreciono pravo da odlučim da li je bila replika ili povreda Poslovnika. Kao što znate vrlo često i toj grupi oduzimam vreme od grupe, a ovo je kako vi sami kažete – kontekstualizacija. Poslanik je morao da objasni zašto sam ja bila blaga prema vašem kolegi, opozicionom poslaniku danas, prema drugom opozicionom poslaniku juče, jer je on očekivao strožije ponašanje. Tako da, ali, vi imate pravo da tražite da se Skupština izjasni u danu glasanja. 

SRĐAN MILIVOJEVIĆ: Tražim.

SNEŽANA PAUNOVIĆ: Tražite. U redu. Možemo da pređemo sada na listu? Molim vas. Sledeći na listi je gospodin Aleksandar Mirković. Izvinite što ste čekali. Izvolite. 

ALEKSANDAR MIRKOVIĆ: Nema problema. Poštovana predsedavajuća, poštovani potpredsedniče Vlade, ministri, poštovane koleginice narodni poslanici i kolege narodni poslanici, izlaganje narodnog poslanika koji dolazi iz redova opozicije koji je izneo salve uvreda i pokazao elementarno kućno nevaspitanje najbolji je dokaz one narodne – što je glava praznija, to je bezobraznija. U moru novih opozicionih poslanika verujem da je teško da se istaknete na neki način pa da imate oštru konkurenciju u ovome koji sedi iza vas i upravo mi dobacuje, da imate i oštru konkurenciju i u čoveku koji sedi dva mesta od vas, ali kad već pričate o tim testovima, ja se zalažem za to da svaki kandidat za narodnog poslanika pre svega odradi psihijatrijski test, da se ustanovi da li je normalan pa da onda se kao normalan kandiduje da mi ostali ne bi trpeli ovakvo iživljavanje onih koji zaista po svom izlaganju svakom prilikom uvere nove da nisu baš najnormalniji. Ja rizikujem da preuzmem na sebe da ukoliko vi dokažete da ste normalni ja vam se ovde izvinim. Što se tiče hrabrosti, koju ste pominjali, nemojte molim vas o hrabrosti Aleksandra Vučića da pričate vi koji po Knez Mihajlovoj bežite od ljudi kada vam pomenu ime samo zato što ste ih izvarali da mnoge poslove i grdne pare. Ako ja lažem, vi dokažite suprotno, a svi to znaju. Kroz Knez Mihajlovu ste bežali sve do Kalemegdana. Tako da, o vašoj hrabrosti ja sam lično svedočio. Što se tiče hrabrosti Aleksandra Vučića, pokazao vam je svaki put kada je došao u ovu salu, kada niste znali ni da izađete iz ove sale od snage argumenata istine koju je iznosio. Ali, molim vas da u narednom periodu ako nemate šta pametno da kažete, makar svoju neinteligenciju, nepoštovanje, nevaspitanje ne iznosite ovako javno. Nije primereno ovom domu u kome se nalazimo. Što se tiče vas, kolega, ne mogu reći poštovani, mislim da su o vama najbolje govorile vaše kolege kada ste izašli iz sale. Ja vama želim dobro zdravlje, ali me samo zabrinjava zašto sve ovo sebi radite, jer mržnja prema Aleksandru Vučiću koju imate obojica dovodi vas samo do katarze, gde vi ne znate ni šta više da kažete, osim da se ponašate nasilno. Vas je ubilo u pojam to što vam nije dao da gradite one mini hidroelektrane, a ovog je ubilo to što smo ga izbacili iz stranke jer smo na vreme prepoznali o kakvo se prevarantu i diletantu radi. Što se tiče rebalansa budžeta, poštovani potpredsedniče Vlade, mislim da je ovde mnogo toga rečeno, ja ću samo pohvaliti ovaj rebalans i istaći da brojke su egzaktne i one najbolje govore gde se Srbija danas nalazi, gde se nalazila pre nekih 12 godina. Ako pričamo o prosečnoj penziji, ona će biti od 1. decembra 435 evra, dok je 2012. godine u vreme ovih koji su danas najglasniji prosečna penzije je bila negde oko 200 evra. Ako pričamo oko prosečnoj zaradi ona je u junu bila 818 evra, u njihovo vreme je bila 329 evra. Ako pričamo o minimalnoj zaradi, ona će od 1. januara biti 457 evra, dok je u njihovo vreme bila negde oko petnaestak hiljada dinara i ovo su rezultati, i ovo su brojevi i ovo je matematika o kojoj želim ja da pričam sa vama. Ne želim da se ni ja ni bilo ko od mojih kolega sa vama valja u ovom mulju gde jedino možete za sebe da izborite neki ekstremni politički glas, ali kada nemate rezultate, a nemate ni program, jedino što vam je preostalo jeste ovakav nastup koji je sve samo nije primeren. Meni je drago, poštovani građani Srbije, što imate priliku da sa jedne strane vidite odgovornu politiku, politiku rezultata i politiku konkretnih brojeva, koju predstavlja Vlada Srbije na čelu sa Milošem Vučevićem, ali koju predstavlja i Aleksandar Vučić i to je ono što vi ne možete nikada u svojoj glavi da prebolite i prežalite, što nikada nećete biti u prilici ne da vodite državu, već nijednu mesnu zajednicu, jer takvi kakvi ste za vas ne glasa ni najuža porodica, jer vas oni najbolje poznaju. Glasali su neki ljudi koje ste uspeli da obmanete, a što se mene lično tiče ja bih voleo da se neki izbori dese što pre, jer će vam oni biti šamar realnosti, jer od vas tu koji ste najglasniji i koji sedite prekoputa nas niko od vas neće ući u parlament, jer ovo što vi predstavljate, građani koji su za vas glasali sigurno ne žele. Vama, poštovani potpredsedniče Vlade, želim mnogo uspeha. Radujem se budžetu koji ćemo usvojiti za narednu godinu i uveren sam da ćemo sledeći politiku predsednika Aleksandra Vučića nastaviti da od Srbije činimo još lepše i još bolje mesto za život. Hvala vam i živela Srbija. 

SNEŽANA PAUNOVIĆ: Hvala vama. Gospođa ministar Milica Đurđević Stamenkovski. Izvolite. 

MILICA ĐURĐEVIĆ STAMENKOVSKI: Zahvaljujem predsedavajuća. Prema svim relevantnim istraživanjima javnog mnjenja gotovo 90% građana smatra da su KiM sastavni, neotuđivi deo Republike Srbije i da će to tako biti bez obzira na sve geopolitičke i političke okolnosti. Jedino, nažalost, u srpskom parlamentu mi čujemo da KiM više nisu deo Srbije i to čujem od predstavnika narodnih poslanika koji govor započinju sa „pomaže Bog“, a onda vređaju svoje sugrađane svoje sunarodnike. Pozdravljajući ih Bogom, upućuju im uvrede što je samo po sebi nonsens, ali to je već ono što je na fonu onoga što sam juče govorila nešto što se ponese iz kuće ili se ne ponese. Zarad dostojanstva Narodne skupštine ne želim da na isti način repliciram i trudiću se da se držim činjenica. Dakle, problematizovala se moja rečenica da Vlada Republike Srbije nikada neće priznati nezavisnost Kosova. Ja čvrsto stojim iza te rečenice. Ja verujem u taj stav. Ja znam da je to tako. Danas ovde u Narodnoj skupštini, nije prošlo 24 sata od izlaganja šefa države za 79. sednici Generalne skupštine UN gde je potvrđeno istorijsko iskustvo našeg naroda, a koje istorijsko iskustvo? Da Srbima možete da oduzmete sve, ali ponos, čast i dostojanstvo nikada. I uprkos svim geopolitičkim pritiscima sinoć se u Generalnoj skupštini UN čula reč Rezolucija 1244. Sinoć se pred čitavim svetom čulo da je Pandorina kutija otvorena 1999. godine kada je izvršena ilegalna vojna intervencija NATO agresora koju ste juče pokušali da opravdate kao posledicu pogrešne politike vlasti koja nije želela da pristane na ono što je u Rambujeu zatraženo, na šta ne bi pristala ni jedna suverena država. Dakle, vi danas pokušavate da podjednako tvrdite da je loše bilo odbijanje ultimatuma 1999. godine, a danas optužujete Vladu Republike Srbije da je loše to što je pristala na određene kompromise zarad suživota Srba i Albanaca na Kosovu i Metohiji i pokušala da kakav takav kompromis napravimo u našoj južnoj srpskoj pokrajini. Sinoć je u Generalnoj skupštini UN jasno i nedvosmisleno rečeno da Srbija neće odustati od KiM. Sinoć je jasno i nedvosmisleno rečeno da je Srbija bila prva žrtva rušenja principa međunarodnog javnog prava. Sinoć je jasno i nedvosmisleno rečeno u UN da je licemerno, a vi se možda u tome i prepoznate, što mnogi više danas govore o Ukrajini, a manje o Srbiji. Žalosno je da ni jednom rečju ne osudite teror Aljbina Kurtija, njegove velikoalbanske pretenzije i potrebu da teritoriju južne srpske pokrajine učini etnički čistom od srpskog življa, nego teret odgovornosti svaljujete na Beograd i verujte samo možete da dobijete aplauz od prištinskih medija, od samoproglašenih institucija i od zagovornika nezavisnosti Kosova, jer time doprinosite njihovoj naraciji. Vi kao da sa albanskog jezika prevodite na srpski jezik ono što govorite ovde Narodnoj skupštini Srbije. Kažete da je to završeno, da je gotovo, da treba da dignemo ruke, to isto govori i Aljbin Kurti. To isto govore oni koji jedva čekaju da Srbija odustane od KiM. Ako vi u srpskom parlamentu kažete da je to gotovo, ako vi u srpskom parlamentu kažete da je to nezavisna država, pa ja ne smem da zamislim šta biste vi, ili vama slični, rekli recimo u Njujorku ili Briselu. Verovatno biste rekli da je završeno i u Vojvodini da i tamo treba da priznamo valjda neku novu državu ili nekim drugim delovima naše Srbije. Možete vi mene da vređate dokle hoćete, možete da dobacujete dokle hoćete, niti možete da me dekoncentrišete, niti možete da me naterate da se uplašim od tih dobacivanja. Ja ovde govorim o vitalnim državnim nacionalnim interesima zato što smatram da treba da se prizovete savesti i svesti i da shvatite da politička ostrašćenost prema bilo kome od nas ne sme da bude opravdanje da istupate protiv svoje zemlje. Ne možete vi, zato što ne volite vlast da pređete na poziciju Aljbina Kurtija, ne možete vi da budete u jednoj vrsti političke koalicije sa onima koji nam otimaju našu teritoriju, naše kolevke zato što ste politički ostrašćeni. Borite se u skladu sa onim što su načela iste ove naše zemlje, borite se u skladu sa onim što je proklamovano kao najvažniji državni nacionalni interes ukoliko ste dobronamerni. Ukoliko vi više mrzite vlast, nego što volite Srbiju, onda je potpuno logično ovo što radite. Vaša logika stvari je da je sve izgubljeno. Oprostite, ali mi nismo pristali na takvu poganičku logiku. Mi ne želimo da budemo podanici pred onima koji kažu da je sve gotovo i da Srbija treba da digne ruke i od sebe, i od svoje zemlje i od svog naroda. Pre deset dana je Vlada Republike Srbije donela novi paket mera pomoći našem narodu na KiM. Da li znate kako zvuči kada vi Srbima na KiM poručite da je sve gotovo i da tamo više nije ostao kamen na kamenu. Koju vi njima poruku šaljete? Da su oni dijaspora neka i da ovde u srpskom parlamentu treba da čuju nešto što čuju od Svečlje i to godinu dana, juče se navršilo godinu dana od onoga što se desilo u Banjskoj gde su naše Srbe prikazivali kao teroriste. Ne čudi me što to činite, zato što je bilo među predstavnicima vaše koalicije onih koji su tvrdili da je Aljbin Kurti jako mudar, da je on inteligentan, da je pametan, da ćemo se sa njim lako dogovoriti. Možda ćete se vi sa njim lako dogovoriti, mada čisto sumnjam da ćete biti u prilici da imate mandat za to, ali ova Vlada Republike Srbije ne može da se dogovori sa onima koji otimaju srpsku teritoriju. Mi možemo da se dogovorimo samo u okviru Rezolucije 1244, međunarodnog javnog prava i najvažnijih interesa srpskog naroda na KiM i srpske države na KiM. To je jedini dogovor na koji Vlada Republike Srbije može da pristane, a vi, ako ćete da se dogovarate sa Kurtijem, nastavite to da činite na različitim seminarima, sastancima partijskih frakcija Evropskog parlamenta ili gde god se drugo srećete da blatite svoju zemlju, ali vas još jednom pozivam, pre svega dobronamerno to činim, nemojte u srpskom parlamentu iznositi stav da su KiM trajno izgubljeni i da je tamo sve predato i da mi od toga treba da dignemo ruke. Ruke nikada nećemo dići od KiM. 

SNEŽANA PAUNOVIĆ: Sledeći na listi je gospodin Peđa Mitrović. Izvolite. 

PEĐA MITROVIĆ: Povreda Poslovnika izvinjavam se, ako nije problem. Dakle, povreda Poslovnika, član 27. Gospođo Raguš vama je omiljeni sport ovih dana da kršite Poslovnik Narodne skupštine tako što dopuštate vladajućoj većini da priča šta god im padne na pamet. Gospođa Stamenkovski je pričala van dnevnog reda. Zaista vas molim da ove tirade kada predstavnici Vlade dođu u Skupštinu … 

SNEŽANA PAUNOVIĆ: Jel ste se vi javili da govorite po listi ili ste se javili po Poslovniku? Vi ste mi sledeći na listi. 

PEĐA MITROVIĆ: Tako je, ali sada je povreda Poslovnika. 

SNEŽANA PAUNOVIĆ: Čekajte, vi ste sledeći na listi, ja sam vas prozvala da govorite. Stanite ljudi, što ste nervozni. 

PEĐA MITROVIĆ: Zato što kršite pravila. 

SNEŽANA PAUNOVIĆ: Znači, treba da dignete Poslovnik i da kažete

PEĐA MITROVIĆ: Digao sam. 

SNEŽANA PAUNOVIĆ: Onda je moja greška. Ništa, ovako ćemo da ispravimo moju grešku. Sada ću da vam vratim vreme, vi dignite Poslovnik, pozovite se na član, a pre toga se prijavite. Izvolite. 

PEĐA MITROVIĆ: Zahvaljujem se. Član 27. predsednik Narodne skupštine stara se o primeni ovog Poslovnika. Ministarka Đurđević Stamenkovski je prekršila član 106. govorila je potpuno van dnevnog reda. Ako želite sednicu o KiM biće sednica o KiM i možemo na njoj da raspravljamo o svemu što se desilo i šta ste vi uradili po pitanju KiM, ali vas molim da te tirade kada nije tema, ostavite za svoju kuću pa ispred ogledala vežbajte šta ćete da odgovorite, a sada se vratite na rebalans i na zakone koji su danas na dnevnom redu. Hvala. 

SNEŽANA PAUNOVIĆ: Izvinite, želite li da se Skupština izjasni o ovome u danu za glasanje? Dve trećine poslanika nije govorilo o tački dnevnog reda. Kada upozorim na to, kaže mi se da je to kontekstualizacija. Stoga, molim vas, da ne bi bilo dvostrukih standarda, ili se strogo držimo Poslovnika i govorimo isključivo o tački dnevnog reda, bez prevelike kontekstualizacije, da ne govorim o uvredama i svemu ostalom. Sada ste vi na redu po listi, ali gospodine Parandiloviću, po kom osnovu tražite repliku? 

MILOŠ PARANDILOVIĆ: Po kom osnovu, kada je ministarka citirala deo mog govora?

SNEŽANA PAUNOVIĆ: Gospodine Parandiloviću, ja odlučujem da li imate pravo na repliku i kažem vam – nemate. Gospodine Peđa Mitroviću, prijavite se, vi ste sledeći na listi. Izvolite. 

PEĐA MITROVIĆ: Zahvaljujem se. Samo što se tiče, da se vratim još jednom na Poslovnik, vi kada opominjete da se priča mimo dnevnog reda, opominjete isključivo poslanike iz opozicije, nekako uvek to zaboravite na poslanike vlasti, verujte, pažljivo vas pratim. Što se tiče rebalansa budžeta, prvo bih se osvrnuo na ovo što smo tri dana mogli da slušamo, a to su razne konfabulacije ministra finansija Siniše Malog o neviđenim ekonomskim uspesima u Republici Srbiji. Nažalost, za to nam treba posebna tematska sednica da bismo razobličili te napamet naučene rečenice o tome kako je u Srbiji sjajno. Podsetiću ministra finansija da je upravo Vlada SNS dovela zemlju 2015. godine na rub bankrota. Vi ste doveli Srbiju na 72% javnog duga, zbog čega ste ušli u program fiskalne konsolidacije. Vaš rast u jednom kvartalu, koji je bio drugi u Evropi, podsetiću vas, vi ste za vaše vlasti ostvarili vrlo prosečan rast privrede Republike Srbije. Ispred vas je sedam zemalja centralne i istočne Evrope, dakle, daleko od šampiona rasta. Hvalite se kako je naš javni dug 52% BDP-a, a zemalja Evropske unije 89%. Zaboravljate da kažete da mi plaćamo 2,1% na kamate, a oni 1,5% BDP-a na kamate. Pričate o plati od 1.000 evra, a zaboravljate da kažete da je 40% te plate pojela inflacija, itd. Gospodine Mali, možemo o vama i vašim rezultatima koliko hoćete, ali nažalost nemamo vremena za to. Osvrnuo bih se na rebalans. Poštovana gospodo, ovaj rebalans kao da je krojio Luj XIV, a ne ministar finansija zemlje u kojoj u Osnovnoj školi „Sava Kerković“ u Ljigu đaci nose flašice sa vodom da bi oprali toalet iza sebe, jer u školi nema vode. Sram vas bilo. Ono što vi radite ovim rebalansom budžeta, to je da povećavate rashode za izgradnju nacionalnog stadiona i na EKSPO. Dakle, sa 340 miliona evra, na 710 miliona evra za nacionalni stadion i EKSPO, a ja ću vam pročitati kakvi su ti projekti. EKSPO u Almeri u Holandiji – bankrot, Astana 2018. godine – bankrot, Antalija 2016. godine – bankrot, Jeosu u Južnoj Koreji 2012. godine – bankrot, Saragosa EKSPO 2008. godine – bankrot, Tejons Južna Koreja 1993. godine – bankrot, Đenova 1992. godine – bankrot. Poštovana gospodo, spržićete 18 milijardi evra građana Republike Srbije na projekat koji će da bude debakl, finansijski debakl u ovoj zemlji. Sram vas bilo zbog toga. Vi ste se setili da za izvlačenje para kroz ove projekte donesete leks specijalis da mimo javnih nabavki 18 milijardi evra izvučete na vaše projekte EKSPO i nacionalnog stadiona. Zašto se toga niste setili kod Tiršove 2? Hoćete li da objasnite građanima Borče zašto i dalje nemaju kanalizaciju? Hoćete li da objasnite građanima Kragujevca zašto nema kliničkog centra? Zašto nema besplatnih udžbenika i besplatnih obroka? Poštovana gospodo, vi kao da živite u Diznilendu. Vi gradite nacionalni stadion, a ja ću vam pročitati tri stadiona kod kojih se od izgradnje odustalo. Valensija je odustala od izgradnje svog klupskog stadiona zbog rasta troškova. Roma je odustala od izgradnje stadiona zbog rasta troškova. „Fejnord“ je odustao od izgradnje stadiona zbog rasta troškova. Poštovana gospodo, nikakve odgovornosti kod vas nema. Trošite kao da sutra ne postoji. Poštovana gospodo, trošite tako da vama bude super, a građanima Srbije onako. Hvala. 

SNEŽANA PAUNOVIĆ: Sledeći ima reč gospodin Zdravko Mladenović. Izvinite, gospođo Jovanović, Poslovnik. 

NATAŠA JOVANOVIĆ: Član 107, gospođo Raguš, prekršeno je dostojanstvo Skupštine. Molim vas obratite pažnju sa mesta predsedavajućeg, ja sam zaista bila uplašena, mislila sam da će jedan od govornika ovde da padne u nesvest. Toliko se on tresao, kao da je uključen u struju. Ja gledam okolo da li ima lekara da mu pritrčimo u pomoć. Ali moram da reagujem jer je povređeno dostojanstvo, kada je u pitanju grad Kragujevac i izgradnja novog univerzitetskog kliničkog centra, nažalost, zbog obaveza nije trenutno tu profesor Milosavljević, koji je direktor te ustanove. Ne samo da će biti napravljen novi najmoderniji klinički centar u Kragujevcu, već i novo porodilište, kao i nova bolnica za rehabilitaciju svih onih kojima je pomoć neophodna. U kontekstu, gospodine Mali, EKSPO-a i onoga što Kragujevac očekuje od Vlade Republike Srbije, da bi znale kolege koje su iz drugih gradova, ja sam vam zahvalna kao Kragujevčanka i ponosna sam na to što ste prepoznali grad Kragujevac kao motor razvoja „EKSPO – Skok u budućnost 2027“. Uz klinički centar, severnu obilaznicu i sve ono što nas očekuje kroz izgradnju novih projekata, grad Kragujevac dobija milijardu i 700 miliona novih investicija, za razliku od ovih koji su opljačkali državu, koji su ostavili ljude bez lekova, bez mogućnosti da lekari njih mogu da leče, bez plata za te jadne ljude koje smo mi sada primili u radni odnos, koji imaju nove specijalizacije, imamo najmodernije klinike i za ortopediju i za kardiohirurgiju, očekujemo u novijoj budućnosti. Ponosna sam na sve te lekare i na sve ljude koji se bore za život i koji daju svoj doprinos da ne samo Kragujevac, već čitava Srbija idu napred. 

SNEŽANA PAUNOVIĆ: Isteklo je vreme. Član 103. stav, ipak je replika, moraću da oduzmem od vremena grupe, svesni ste toga. Sledeći po listi je gospodin Zdravko Mladenović. Izvolite. 

ZDRAVKO MLADENOVIĆ: Poštovana predsedavajuća, uvaženi ministri, poštovane koleginice i kolege narodni poslanici, ja ću se u osvrtu na rebalans budžeta dotaći neke tri stvari. Naravno, jedan deo će biti osvrt i na diskusije koje su mogle da se čuju prethodnih dana, vrlo pažljivo sam slušao kako kolege iz klupa gde ja sedim, tako i iz opozicionih klupa. Dakle, najpre moram da pohvalim to što se rebalans budžeta već godinama radi zbog toga što na prihodovnoj strani budžeta imamo višak sredstava. Ovaj put je to 133 milijarde dinara, a ranije, što je kolega Arsić rekao u obraćanju kao predsednik Odbora za finansije, rebalans se uvek radio zbog toga što nije bilo dovoljno para u budžetu. To je, dakle, prva stvar. Druga stvar je program „Skok u budućnost – 2027“, gde nam je ministar jasno naglasio da će prosečna plata do kraja te 2027. godine biti 1.400 evra, prosečna penzija će biti 650 evra, a već u junu ove godine prosečna plata 820 evra, što je u odnosu na period iz 2012. godine, kada ste vi imali odgovornost u ovoj zemlji, a prosečna plata bila 329 evra, to je, dakle, dva i po puta veća plata. Za to vreme je kurs ostao potpuno stabilan, što je takođe, naravno, za svaku pohvalu. E sad, s obzirom na to da ste se ovde vrlo često igrali brojkama i posmatrali po onoj da li je čaša poluprazna ili polupuna, a moram da vam kažem da ako ovaj naš budžet posmatramo kao čašu, možete s koje god strane da je gledate, ona je svakako puna. Ja sam uzeo nešto što zaista utiče na makroekonomske faktore u svakoj državi, a to su, recimo, cene dizela. Kolege iz opozicije su to vrlo često pominjale, tu navodno previsoku cenu dizela, pa sam ja, ne budi lenj, izračunao da je dizel od 2012. godine do danas poskupeo sa 140 na 190 dinara. Dakle, u to vreme je bio 140, a danas je 190 dinara. Tada je za tu prosečnu platu o kojoj priča moglo da se kupi 275 litara dizela, a danas može 505 litara. E sad, ako će neko da me ubedi da je 275 više od 505, onda okej. Naravno, uz sve to imamo faktor koji se zove sukob u Ukrajini, koji je i te kako uticao na to. Druga stvar koja je vrlo važna, to je prosečna cena struje koja je za privredne subjekte recimo u periodu od 2001. do 2012. godine skočila sa 12 na 52 evrocenta po megavat satu. To je povećanje od četiri i po puta, dok danas imamo cenu oko 92 evrocenta po megavat satu, dakle od 2012. do danas je to povećanje negde otprilike oko 80%. Sada jasno može da se napravi neko upoređenje kako je to bilo do 2012. godine, a kako je danas. S obzirom da dolazim iz prosvete i vodio sam jednu obrazovnu ustanovu četiri godine, u celom jednom mandatu, moram da pohvalim dodatno poboljšanje materijalnog položaja prosvetnih radnika. Prvo, povećanje plata prosvetnim radnicima od 12% što je dvostruko više od bilo koje druge javne službe u Republici Srbiji, zatim povećanje dodatka za razredno starešinstvo sa 4% na 7%, kao i povećanje koeficijenata za određena zvanja zaposlenih u osnovnim i srednjim školama i ustanovama učeničkog standarda, kao što je recimo pedagoški savetnik. Moram opet da se vratim, s obzirom da je ovde, čini mi se prethodnih dana ubedljivo najviše priče bilo o prosveti. Kolege iz opozicije su uporno pričale o prosveti, o prosveti, o položaju prosvetnih radnika. Moram da vam kažem da položaj prosvetnih radnika nije samo materijalni položaj. To je ono gde vi imam utisak da ne znate da odvojite dobro od lošeg, nego samo odvajate korisno od beskorisnog. Mi ovde imamo situaciju da je sunovrat srpske prosvete započeo 2001. godine. Ja to vrlo dobro znam jer sam 1996. godine izašao iz školske klupe i 2001. godine sam se vratio u učionicu samo sa one druge strane i mogao sam vrlo jasno da vidim razliku u poštovanju prosvetnog radnika 1996. i 2001. godine. Neću sada da pominjem čija je to bila tada čuvena reforma iz 2001. godine, čovek je preminuo, bilo bi neukusno da pominjem, ali odgovornom tvrdim da je sunovrat srpske prosvete započeo upravo te 2001. godine. Zaista vas molim da kada budu došle na red izmene Krivičnog zakonika koje se tiču toga da se prosvetnim radnicima praktično dodeljuje status službenog lica, tu ćemo videti koliko vi zaista brinete o srpskoj prosveti, s obzirom da ću još jednom ponoviti. Položaj prosvetnih radnika nije samo materijalni položaj, već generalno status u društvu. Slušajući sve ove diskusije ovih prethodnih dana moram da pitam šta je to tačno sprečavalo kolege iz opozicije 12 godina koji su obnašali vlast, šta ih je sprečavalo da urade sve ovo o čemu su pričali prethodnih dana? Evo, ja vas pozivam, kao što SNS već 12 godina unazad ima brošure u kojima možete da vidite da je izgrađeno toliko kilometara autoputeva, toliko kilometara lokalnih puteva, toliko kilometara pruga, itd, itd. Evo, vi uzmite pa napravite od 2001. godine do 2012. godine mi smo uradili toliko kilometara autoputeva. Ne bih baš savetovao za pruge. Tu imate nulu, a što se tiče broja zaposlenih i što se tiče otvaranja novih radnih mesta tu idete u debeo minus, tako da to nikako ne bih preporučivao. Sada ću malo da se osvrnem i na opštine iz koje dolazim. U pitanju je opština Batočina, gde sam u prethodna dva mandata obavljao funkciju predsednika opštine. Moram da kažem da je samo kroz šest velikih infrastrukturnih projekata u tih prethodnih osam godina u opštinu Batočina došlo preko milijardu dinara. Sada ako bismo to ponovo preveli u brojke, to je u proseku negde 125 miliona dinara godišnje smo dobijali od Republike mimo onoga što uberemo kao izvorne i ustupljene prihode. To je na naš budžet uvećanje od nekih 30 do 35%. Pomenuću neke od tih projekata. To su dve osnovne škole koje su potpuno rekonstruisane, dva međuopštinska puta između Batočine i opštine Rača i Lapovo koji su takođe rekonstruisani, u završnoj fazi izgradnja gradske pijace u Batočini koja će biti najmoderniji objekat takve vrste u cetralnoj Srbiji i izgradnja primarne vodovodne mreže u selo Brzan. Na sve to država je završila izgradnju brze saobraćajnice između Batočine i Kragujevca. To je projekat koji je u prethodnom periodu od jednog do drugog ministarstva išao kao ping pong loptica i onda je naravno dolaskom SNS na vlast to završeno i rekonstrukcija pruge Lapovo-Kragujevac. Nadam se zaista u budućnosti i verujem da ćemo kroz ova, pomenuću još tri projekta velika koja nas čekaju u budućnosti i koja se ne tiču samo opštine Batočina već se tiču čitavog Šumadijskog okruga, a to je rekonstrukcija pruge Beograd – Niš, iz gradnja auto-puta Vožd Karađorđe koji će biti u našoj neposrednoj blizini i naravno izgradnja obilaznice oko Kragujevca, zajedno sa brzom saobraćajnicom koja će izaći na Mrčajevce i time nas spojiti sa Moravskim koridorom i sa auto-putem Miloš Veliki. To će u potpunosti promeniti krvnu sliku, a siguran sam da uz sva ova sredstva sa kojima Vlada Srbije i Ministarstvo finansija veoma domaćinski raspolažu, siguran sam da će to sve biti završeno. Dakle, izražavam zahvalnost još jednom Ministarstvu finansija za sve ovo što sam na kraju nabrojao, što je zaista opštinu Batočina i u kvantitativnom i u kvalitativnom smislu pomerilo unapred. Naravno, da ću u danu za glasanje podržati ovaj rebalans budžeta. Hvala vam najlepše. 

SNEŽANA PAUNOVIĆ: Hvala vama. Reč ima gospodin Robert Kozma. Izvolite. 

ROBERT KOZMA: Hvala vam predsedavajuća. Ovaj rebalans budžeta pokazuje da je vladajućem režimu partijski džep uvek i jedino na prvom mestu, a građani, a pogotovo nastavnici na poslednjem mestu. Sve vreme u protekle dva dana ministar finansija, kao i drugi predstavnici vladajućeg režima pričaju o povećanju plata nastavnika, kao da se to povećanje nalazi u rebalansu, kao da se desilo, a nije, to je laž. Plate u rebalansu budžeta nisu povećane, postoji obećanje od sledeće godine, ali upitno je da li će se i to desiti, jer ko bi vama i dalje verovao. Baš zato što vam ne veruju, prosvetari, odnosno sindikati odlučili su da stupe u štrajk. Sledeće srede, 2. oktobra u 12.00 časova štrajk se dešava ispred doma Narodne skupštine, mi ćemo ih podržati, oni će otići do Vlade gde će ministarka prosvete moći sama da popisuje nastavnike koji štrajkuju, neće morati tražiti spisak od direktora škole, a ministar finansija moći će ponovo da pobegne i da daje lažna obećanja da će plate nastavnika povećati. Mi se zalažemo da se plate prosvetara momentalno povećaju, da se početna plata nastavnika izjednači sa prosečnom platom u Srbiji. Odmah da kažemo, para za to u budžetu ima, to je svega 5,5 milijardi dinara za poslednje tromesečje ove godine. Da se za celu godinu povećaju plate nastavnicima potrebno je 25 milijardi dinara. Para u budžetu ima, ali vama je prosveta i nastavnici nisu prioritet. Šta je vaš prioritet? Pogledajmo, kapitalni izdaci za EKSPO u ovoj godini 43 milijarde dinara, Nacionalni stadion 31 milijarda dinara, kupovina nepotrebnih „Rafali“ 48 milijardi dinara. To su vaši prioriteti. Pogledajte sada ovu sliku, pogledajte molim vas. Zamolio bih režiju da pokaže. Kada pogledate ovaj veliki plavi krug, to su vaši prioriteti, EKSPO, „Rafali“, Nacionalni stadion, a ova mala, mala tanka crvena linija, to je tih 5,5 milijardi dinara koje postoje u budžetu, jer pogledajmo ceo ovaj krug, za vas to nije prioritet i zato ne povećavate plate nastavnicima. Znači, za EKSPO para ima, za sređivanje gde će vaši prijatelji graditi luksuzne stanove, za to para ima. Oni će to prodavati za skupe pare, vi im u tome pomažete, za to para ima. Za VIP ložu na Nacionalnom stadionu, za to para ima. Za „Rafali“ para ima, ali za povećanje plate nastavnika po vladajućem režimu, za to para nema. Ceo ovaj krug, nepotrebno bacanje para, a ova tanka linija koja se jedva vidi, to je 5,5 milijardi dinara koje po vama nema u budžetu. 

SNEŽANA PAUNOVIĆ: Hvala vam. Sledeći na listi, gospodin Milovan Drecun. Izvolite. 

MILOVAN DRECUN: Poštovana predsedavajuća, koleginice i kolege narodni poslanici, članovi Vlade, hoću da prokomentarišem nekoliko stavki o predloženom rebalansu budžeta koje se odnose na deo vezano za vojsku Srbije, posebno za nabavku borbenih aviona "Rafal" i za uvođenje ponovnog vraćanja služenja vojnog roka. U našoj javnosti se pojavilo pitanje da li nam je "Rafal" uopšte potreban. Napredni višenamenski borbeni avion koji spada u prvih četiri u svetu u klasi borbenih aviona napredne četvrte generacije jeste "Rafal". Ne postoji ni jedna platforma koja može toliko različitih misija da efikasno koristi kao "Rafal". To je jedan od najsposobnijih borbenih aviona današnjice. Pravi je izbor upravo za države kojima ne treba namenski avion jednog tipa, već avion koji može sve po potrebi. "Rafal" može da bude jednako uspešan u obavljanju klasičnih lovačkih zadataka, kao što je presretanje protivničkih aviona, u zaštiti vazdušnog prostora, u ulozi lovca bombardera za podršku jedinicama na zemlji, izvršava zadatke protivvazduhoplovne odbrane, premoć u vazdušnom prostoru i dejstvo vazduh-zemlja. Danas je jedan od najtraženijih borbenih aviona na tržištu. "Rafal" je efikasno korišćen u borbenim dejstvima u napadima na ciljeve na zemlji u Libiji, Maliju, Avganistanu, protiv islamske države. Kada se kupuje borbeni avion, ne kupuje se samo platforma, kupuje se paket, pored aviona, naoružanje, municija, rezervni delovi, održavanje, obuka pilota i tehničara. Dugoročno, na 30 do 40 godina, za koliko se i kupuju borbeni avioni, "Rafal" je isplativiji od nekih drugih aviona. Na primer, cena korišćenja "Rafala", po različitim proračunima, može biti oko 16 hiljada evra po satu letenja, dok njegov pandan, "Suhoi 30 SN", čija je nabavna cena niža od "Rafala", sat letenja košta i do 30 hiljada dolara. Avion je platforma koja nosi bombe i rakete. Od naoružanja koje nosi, zavisi koliko je avion dobar. Zato je moja dobronamerna preporuka našoj Vladi da veoma obrati pažnju na to kako će ispregovarati i da nabavi što je moguće bolje naoružanje za "Rafale" koje nabavljamo. U javnosti su plasirane informacije koje su stvorile određene dileme i nerazumevanje značaja nabavke "Rafala". Jedna od plasiranih teza je da je odluka o kupovini "Rafala" doneta na brzinu, naprečac, ad hok. To je dezinformacija. Stručni timovi u vojsci Srbije radili su na planiranju nabavke novog aviona desetak godina, ne dana ili meseci, nego godina. Detaljno su analizirani svi aspekti, tehničke odnosno aerodinamičke karakteristike, logistički, odnosno održavanje, ekonomski, odnosno finansiranje, politički. Urađena je taktička studija pa analiza, razgovarano sa više proizvođača borbenih aviona. Dakle, nije u pitanju naprečac donesena odluka, već je to rezultat dugogodišnjeg rada ekspertskih timova. Za razliku od onih koji su tamo negde 2007-2008. godine, kada je radni tim u komandi ratnog vazduhoplovstva vizionarski započeo planiranje obnavljanja i modernizaciju ratnog vazduhoplovstva i protivvazdušne odbrane govorili da je nemoguće nabaviti nove avione jer nema para, da će nam NATO štititi naše nebo kad uđemo u Alijansu, ova vlast upravo predvođena predsednikom Vučićem je stvorila uslove da nabavka novih borbenih aviona bude moguće. Suštinski, unapređena je naša spoljno-politička pozicija, unapređeno bilateralno partnerstvo sa Francuskom, ostvaren izuzetan ekonomski napredak koji je stvorio finansijske uslove za nabavku aviona. Tadašnja vlast, a sadašnja i doveka opozicija je govorila da je nemoguće nabaviti nove avione, a ova vlast je njihovo nemoguće pretvorila u moguće i to je razlika između ove vlasti i onih prethodnih vlasti. Druga neistina koja je plasirana je da se radi o trgovini i mi dobijamo rafale a dajemo naše migove Ukrajini. Nonsens da bismo prodali i ustupili naše migove trećoj strani, neophodno je saglasnost zemlje od koje smo nabavili te avione, dakle od Rusije. Prvi rafal će nam biti isporučen 2028. godine i zar bilo ko racionalan može da zamisli da bismo dali migove i naše nebo ostavili bez zaštite do 2028. godine. Treća dilema koja je stvorena, da nabavkom rafala Srbija napušta koncept vojne neutralnosti, jednostavno to je netačno. U strategiji odbrane je definisano sledeće, vojna neutralnost Srbije nije prepreka za njenu saradnju sa drugim državama i vojno političkim savezima. U strategiji nacionalne bezbednosti piše, polazišta strategije su očuvanje suvereniteta i teritorijalne celovitosti i vojna neutralnost. To opredeljenje i dakle, i vojna neutralnost izražavaju spremnost Republike Srbije za aktivno učešće u procesima saradnje i zajedničkog delovanja sa drugim državama i subjektima međunarodnih odnosa u izgradnji i unapređenju nacionalne, regionalne i globalne bezbednosti, zatim u strategiji odbrane od naročitog značaja za Republiku Srbiju, jeste unapređenje bilateralne saradnje u oblasti odbrane sa najmoćnijim i najuticajnijim državama u svetu, tradicionalnim prijateljskim državama, te državama koje mogu da doprinesu razvoju njenih odbrambenih sposobnosti. Upravo saradnja sa Francuskom na vojnom planu, da podsetim na helikoptere, na mobilne raketne sisteme, na sve drugo što nabavljamo od Francuza jeste primer te saradnje koja može da podigne kapacitet naših odbrambenih sposobnosti. Dakle, i ova teza da napuštamo koncept vojne neutralnosti jednostavno ne stoji. Nabavka rafala, na presudan nivo podiže naš kapacitet upravo da održimo vojnu neutralnost i učinimo je efikasnijom, rafali jačaju poziciju naše zemlje u oblasti modernih tehnologija i deluju preventivno , odvraćaju one koji imaju agresivne namere prema Srbiji. U uslovima dugoročne globalne nestabilnosti, nabavka rafala ima stabilizujući značaj, i kada se stvara tzv. vojska Kosova, kada se Hrvatska naoružava, posedovanje višenamenskog borbenog aviona je od presudnog značaja za zaštitu srpskog naroda od novog pogroma, od agresivnih namera Prištine prema Raškoj oblasti, prema Preševu, Bujanovcu i Medveđi. Čiju teritoriju planira da gađa Hrvatska himarsima? Slovenačku, ne, Austrijsku, ne, Mađarsku, ne. Lako je zaključiti da meta može biti samo Srbija i Republika Srpska. Bitno je zato imati kapacitete koji mogu da nas zaštite od takvih eventualnih ambicija. Nabavka rafala je nešto što će naše ukupne odbrambene kapacitete podići na maksimalni nivo. Što se tiče vojnog roka, postavlja se pitanje da li nam je potrebno vraćanje na služenje vojnog roka. Koncept totalne odbrane ne može da se realizuje sa osloncem samo na profesionalnu vojsku, bez rezerve to nije moguće, ali odgovor na to pitanje da li nam treba služenje vojnog roka, nalazi se upravo u strategiji odbrane. Citiram - politika vojne neutralnosti, jačanje vojske Srbije i osposobljavanje stanovništva za odbranu su odvraćajući faktori za oružanu agresiju na Republiku Srbiju. Dakle, prvi i drugi element se uveliko realizuje sa vraćanjem na služenjem vojnog roka, biće realizovan i treći element. Što se tiče nekih komentara da se BIA, daju sredstva predviđena budžetom da bije ljude i da hapsi. Znate, ta BIA je odigrala, kolega nemojte da dobacujete, ja ne mogu da vam ne odgovorim i da vas podsetim ako vam ne odgovorim, Nelson Mendela je rekao kada pametni ćute, budale govore i zato neću da ćutim na ta vaša dobacivanja. Dakle, da nije te BIA, koja je noseći element u sprečavanju terorističkih aktivnosti i organizovanog kriminala, mi smo ovde imali mnogo više terorističkih akcija koje bi bile izvedene, jer BIA je dala svoj neverovatni doprinos u borbi protiv organizovanog kriminala i protiv sprečavanja terorističkih aktivnosti. Što se tiče nekih drugih primedbi, hteo sam da kažem još jednu stvar, vezano za ustanove kulture. Zamolio bih vas, gospodine Mali, ako je moguće da nekako u budžetu za 2025. godinu, ili bar 2026. godinu, predvidite sredstva koja bi omogućila da se napravi centar kod arheološkog nalazišta kod Kladova, gde se nalazi jedini ostatak Trajanovog mesta, iz vremena Rimskog carstva. Šteta je da na tom nekom prirodnom završetku radova, turističke rute uz Dunav, gde se nalazi i Ramska i Golubačka tvrđava, gde se nalazi i Viminacijum i Lepenski vir, nemamo uređenu mogućnost da turisti dođu i to obiđu. Postoji projekat koji je napravljen i koji recimo simulira most preko Dunava, laserskim zracima, tako da bih vas zamolio da razmotrite tu mogućnost i tu bi bila korist za lokalnu zajednicu i za budžet Republike Srbije, jer ta turistička ruta je veoma posećena uz Dunav, ali je taj deo kod Kladova koji ima ogroman značaj, jedan jedini stub od tog mosta je ostao, nekako je gurnut po strani. Hvala vam. 

SNEŽANA PAUNOVIĆ: Hvala vama gospodine Drecun. Prvi potpredsednik Vlade, gospodin Siniša Mali ima reč. 

SINIŠA MALI: Hvala puno. Poštovani narodni poslanici, uvaženi građani Srbije, Zavod za statistiku je danas izneo podatak o prosečnoj zaradi za jul mesec ove godine. Hoću da lepe vesti podelim sa vama. Dakle, neto zarada obračunata za jul mesec ove godine iznosi 97.835 dinara. To je 836 evra. Tokom rasprave prethodna dva dana govorio sam o tome da nam je prosečna zarada po poslednjem podatku iz juna meseca 818 evra, evo za samo mesec dana i 20 evra više. Dakle, potpuno smo u planu i u dinamici da do kraja godine imamo prosečnu zaradu u Srbiji više od 900 evra, da krajem naredne godine nam prosečna zarada bude iznad 1.000 evra i do 2027. godine kroz program „Srbija 2027“ da nam prosečna zarada pređe taj nivo od 1.400 evra. Podsetiću vas, kada su komentari ljudi iz opozicije u pitanju u njihovo vreme prosečna zarada bila je negde oko 330 evra, i to za one srećne koji su imali priliku da rade s obzirom na to da je sa 25,9% stope nezaposlenosti 2012. godine svaki četvrti u Srbiji bio bez posla. Samo da se osvrnem na par komentara koje smo imali priliku da čujemo od nekoliko poslanika u prethodnom periodu. Neki od njih su već izašli, otišli su naravno na pauzu. Komentar – nikad veće plate, nikad veće penzije, ali vrede nikad manje. To je verovatno rekao, ne verovatno, to je rekao poslanik iz stranke koja je do 2012. godine apsolutno dominirala ekonomskom politikom i ekonomskom slikom Republike Srbije. Podsetiću vas, tada osim tih sitnih, malih, niskih plata, osim rekordne nezaposlenosti pola miliona ljudi koji su ostali bez posla, tada ste imali devizni kurs koji je sa 80 dinara otišao na 120 dinara i apsolutno pojeo bilo kakvo povećanje bilo kakvih plata kojih, kažem, nije ni bilo, a takođe u isto vreme i minimalna zarada bila je samo 15.700 dinara. Tako da, samo malo da vratim u perspektivu te poslanike koji su o tome govorili. Isti poslanik, sad nisam razumeo šta je hteo da kaže, kako se teško diše ukoliko vas nakovanj pritiska na 48% tela, takođe imao priliku da govori o BDP-u u smislu roze vina, nekog piva, itd. Dakle, dosta neozbiljno, ali neću da trošim vreme građana Srbije. Samo još jedna stvar koju hoću da kažem. Jedan od poslanika opozicije rekao je da, citiram: „ušli ste u program fiskalne konsolidacije zbog vas samih“. Kao 2015. godine, znate, ovi iz opozicije koji su do 2012. godine imali apsolutnu dominaciju, oni nisu izazvali bankrot države. Rekao sam da su u junu 2012. godine na računu budžeta imali samo 70 miliona evra, mi danas imamo šest milijardi evra i sa tih 70 miliona evra nisu mogli tog meseca ni plate da isplate. Pogledajte samo par podataka koje hoću da pročitam, oko deficita budžeta od 2008. do 2012. godine – minus 72 milijarde, minus 127 milijardi, minus 141 milijarda, minus 163 milijarde, minus 245 milijarde, minus ukupan za ovih pet godina 750 milijardi dinara. E, zbog toga, zbog takve neodgovorne politike, politike koja je podrazumevala i za rezultat imala i gubitak radnih mesta, ni jednu jedinu investiciju osim da u vaše privatne džepove stavite novac, dakle zbog takvih smo morali da prođemo kroz teške reforme, fiskalnu konsolidaciju, ali nakon toga, od 2018. godine, ostvarujemo stope rasta takve da smo među pet najbrže rastućih ekonomija u Evropi, broj dva smo u Evropi za prvih šest meseci ove godine. Tako ćemo nastaviti i nadam se da ćemo nakon izglasavanja ovog rebalansa imati priliku da pokažemo kako još jače i još brže možemo da modernizujemo i unapređujemo našu Srbiju. Hvala puno. 

SNEŽANA PAUNOVIĆ: Hvala vama. Sada određujem pauzu u trajanju od 60 minuta.

MARINA RAGUŠ: Dame i gospodo, nastavljamo sa radom. Gospodin Peđa Mitrović, replika. Izvolite. 

PEĐA MITROVIĆ: Samo kratko. Gospodin ministar Siniša Mali je pomenuo da fiskalnu konsolidaciju. Još jednom da podsetim građane, SNS je 2012. godine zatekla javni dug od 52% BDP, a onda je sa čarolijama Mlađana Dinkića, koji je bio njihov koalicioni partner, a sasvim izvesno i ideološki otac, stigla 2015. godine do 72% javnog duga. Fiskalna konsolidacija i teške mere štednje su rezultat loše ekonomske politike SNS, a to je ono što se danas izbegava da se govori i prebacuje se na druge odgovornost. Zahvaljujem. 

SNEŽANA PAUNOVIĆ: Gospođa Slavica Radovanović ima reč. Izvolite. 

SLAVICA RADOVANOVIĆ: Hvala puno. Vidim da u rebalansu budžeta i za ovu godinu su predviđene neke finansije za MUP i za Ministarstvo odbrane. Zaista, ja kao neko ko dolazi iz tog sistema se jako radujem kada se izdvajaju novci i kada se to planira za ove dve službe, ali jedna stvar mi nije jasna. I u prošlogodišnjem budžetu i u ovom maltene se poklapaju stvari, za iste situacije, odnosno za iste objekte se izdvajaju određena sredstva. Kada sam govorila, žao mi je što sada ovde nije ministar Vesić, govorili smo koliko je potpuno nefunkcionalno ulagati, kao centar za obuku policije, u nastavni centar Makiš. To je rekreativni centar i to je prosto nedozvoljeno da se tamo bilo šta gradi, a kamoli da se gradi centar za obuku policije, imajući u vidu da je to turistička zona, da tamo ljudi prolaze, da tamo ljudi dolaze, velika je frekvencija ljudi. Ministar Vesić se tada složio. Međutim, ponovo su u budžetu predviđa na određena sredstva za taj objekat. Zaista mislim da se ovakvim rebalansom budžeta prikriva nenamensko trošenje novca. To bi mogao i da nam kaže gospodin Vulin, jer on kada je bio ministar, on je tako išao po policijskim stanicama, po objektima, gradio teretane, nenamenski kupovao. Doveo je situaciju u MUP da su se hvatali za glavu. A posebno je interesantno što nikada nisam dobila odgovore, čak ni kada je bio ministar Gašić, šta je sa nenamenskim trošenjem, odnosno jedan broj ljudi koji su došli u policiju, zajedno sa Vulinom, je potpuno nezakonito sticao imovinsku korist, tako što je na mesečnom nivou sebi pisao 20% na platu, prekovremene sate, vanredno angažovanje. Reći ću vam da su to ljudi koji nisu u operativnom sastavu, nego je logistika. Postoje imena i prezimena i spisak od 10 ljudi. Evo, dve godine kako nisam dobila odgovor od MUP zašto su ti ljudi dobijali i zašto su se dok god su bili u MUP te pare izdvajale za njih. Ono što zaista želim da kažem i ono što me zaista brine, a to je da je sadašnji ministar unutrašnjih poslova Dačić nasledio dug od 17 milijardi dinara, da nije dva meseca bilo maltene sredstava da se isplate policijske plate. Opet hoću da pitam ministra Gašića kako je mogao i on nenamenski da troši novac i zašto je renovirao objekte koji su već renovirani, umesto da se ulaže u policiju, da se potpuno drugačije novac preusmeri? Znači, ovi rebalansi budžeta, i prošle i ove godine, su u stvari prikrivanje nenamenski sredstava koja se troše u MUP i za to neko treba da odgovara. Kada sam ovde govorila da gospodin Gašić treba da ide kući, da mu je vreme da spakuje kofere, da se ne bavi politikom, jer zaista donosi jako loše situacije, vi ste se smejali. Govorili ste, para ovde neke sile, treće oko, i šta je sada? Znači, ja i sada ponovo molim gospodina Gašića da spakuje svoje kofere, da se vrati u Kruševac, da brine o svom gradu i da prestane više da se brine o politici. Nije politika za njega, neka zaista završi svoju političku karijeru. To što je dobar šefu i partiji, to može da radi iz Kruševca, a ne iz ministarske fotelje. Hvala. 

SNEŽANA PAUNOVIĆ: Sledeći na redu je gospodin Marijan Rističević. 

MARIJAN RISTIČEVIĆ: Zahvaljujem. Hvala Bogu pa me je gospođa na neki način napustila. Prešla je na Vulina. Dame i gospodo narodni poslanici, vama je valjda svima jasno, pa se nadam i preko gospodi koja se naziva opozicija, da smo 2012. godine zatekli kuću golih zidova, potpuno devastiranu državu u svakom smislu, od ekonomije, vojske, pa i robne rezerve, naravno, to možete da pitate Dobrivoja Sudžuma, dakle, ekonomija, vojska, socijalna pitanja, moralno potpuno unakažena politički obezglavljena država. To je ono što smo zatekli. Hajde da vidimo, pošto je ovde bilo prigovora kako je to kad god lepo bilo, a sad je veoma loše. Hajde da vidimo koliki su bili budžetski prihodi ili koliko je budžet iznosio 2012. godine – 824 milijarde dinara, koliko se sećam. Sada je to 2.140 milijardi dinara. Dakle, dva i po puta država više skupi nego 2012. godine. Šta to pokazuje? To pokazuje snagu naše ekonomije. Oni govore o javnom dugu. Javni dug je ispod 50% BDP-a. Kod njih je to bilo daleko više. Njihov BDP je bio uglavnom skroman. Ja hoću na jedan seljački način da vam objasnim, pošto stalno govore o nekom dugu koji je tu negde oko 20 milijardi koji je stvarno nastao za vreme ove vlasti. Evo, recimo, ja kao poljoprivrednik zarađujem 32.000 evra godišnje. Zarađujem 32.000 evra i to nije dovoljno ni za ukućane, ni za mene samog. Nemoj više da mašeš tim prednjim nogicama, autohtona vrsto. Nešto ćeš naučiti. Dakle, zarađujem 32.000 evra, nemam dovoljno novca ni za ukućane, ni za mene samog, ni za dalji razvoj. Onda ja dignem kredit 20.000 evra i počnem da zarađujem 70.000 evra godišnje ili gotovo 40.000 evra svake godine više i pri tome imam mesta da plaćam, da vraćam taj kredit od 2.500 evra godišnje. Da im na plastičan način objasnim da država koja se zadužila 20 milijardi evra danas zarađuje za sve građane gotovo 40 milijardi više nego u njihovo vreme, što pokazuje, naravno, i ovaj budžet i ovi prihodi. S obzirom da stalno nešto porede sa EU, pa da vidimo koliko je to porastao BDP Hrvatske u poslednjih 10, 12 godina. Porastao je negde za 50%. BDP u Srbiji je porastao za više 80%, što znači da smo sigurno na Balkanu najbrže rastuća ekonomija, kao što se ovde tvrdilo. Hajde da vidimo. Hrvatska ostvaruje prihode od turizma 15 do 20 milijardi. Ja se nadam da ćemo taj ekstra prihod steći onog trenutka kad budemo eksploatisali litijum, da će rudna bogatstva pogurati tzv. zelenu tranziciju i da ćemo imati za nekoliko godina dva puta veći budžet nego što sada imamo. Oni govore da inflacija jede sve, kako se u to njihovo vreme moglo daleko kupiti više roba za platu od 330 evra ili nešto manje od 330 evra. Oni kreću od prehrambenih namirnica, robe široke potrošnje i tako dalje, ali da vidimo šta kaže statistika, a statistika je nauka, neka vrsta matematike. Cena dizela 2012. godine, na šta se najviše pozivaju, 148 dinara. Cena dizela 2024. godine je nešto više od 190 dinara. Godine 2012. za prosečnu platu mogli ste kupiti 260 litara dizela, danas možete 520 ili dva puta više. Hajde da vidimo koliko je koštao hleb, jer oni se pozivaju i govore o nekoj gladi. Godine 2012. cena jedne vekne hleba je bila 44 dinara i za platu ste mogli kupiti 900 vekni. Godine 2024. cena hleba je oko 59 dinara i možete da kupite 1.600 vekni hleba ili dva puta više. „Blic“ piše 2012. godine da je meso 540 dinara, svinjsko, danas 2024. godine, „Blic“ piše, je 699 dinara. Dakle, njima sigurno veruju. Znači, 2012. godine ste mogli kupiti 70 kilograma mesa a ove godine možete da kupite za prosečnu platu 150 kilograma mesa. Mladi sir, kad smo već kod gladi, 2012. godine je koštao 360 dinara, a ove godine košta 525 dinara. Godine 2012. mogli ste kupiti 100 kilograma, a sada možete kupiti 200 kilograma ili dva puta više. Često pominjana jaja, verovatno zato što njihov lider proizvodi to tamo negde to tamo negde kod Negotina, 2012. godine su koštala 10 do 15 dinara, mogli ste kupiti za platu oko tri hiljade komada, a 2024. godine možete da kupite za platu, prosečnu platu, osam hiljada komada. I da krenemo za traktor, s obzirom da stalno prigovaraju oko poljoprivrede. Jedan traktor sa 80 konja 2012. godine je koštao 17 hiljade evra, a sada košta od 25 do 26 hiljada evra, što znači da ste onda morali pedeset i nešto plata da odvojite za traktor a sada je dovoljno negde oko 30. Ne treba bolji pokazatelj o tome da naša ekonomija donosi dosta dobro našim građanima. Ja verujem da ćemo u narednom periodu, rekao sam vam, kad ozbiljno pristupimo zelenoj tranziciji, kad ozbiljno počnemo da koristimo ono što pokušavaju da nas spreče u nekim narednim godinama, da će plate skočiti daleko više. Još nešto da vam kažem. Hrvatska duguje 69%, 69% je dug u odnosu na BDP, a u Srbiji je to negde 49%. Prosečan evropski 88% do 89%, koliko znam, i sada, recimo, kad bi mi bili neki kao vi, mi bi taj prostor od 40% mogli da iskoristimo i da ukupan fond plata dignemo za 28 milijardi i da dođemo do tih 88, 89 % što znači da bi na takav veštački način mogli da podignemo plate i da one u ovom trenutku budu 1.700, 1.800 do 2.000 evra, ali naravno da mi to zbog neke budućnosti sada nećemo učiniti da ne povećavamo javni dug. I još nešto. Devizne rezerve rastu, a kurs ostaje isti. Neverovatno da 12 godina u Srbiji ili bivšoj Jugoslaviji, nije bio slučaj, miruje kurs evra, 117, 118 dinara. Još nešto, to nije kao u vaše vreme na teret deviznih rezervi. Devizne rezerve su narasle s pet milijardi na 28 milijardi, pa ako govorite o nekom našem dugu samo iz rasta deviznih rezervni sav naš dug može da se vrati, plus na računu Vlade imate šest milijardi evra. I prigovarate zašto ne potrošimo to. Govorio sam o onom gazdinstvu, domaćinskoj kući. U domaćinskoj kući se uvek ostavi neka rezerva i kad se dižu krediti, pa da u nekom vremenu, koje može biti kratkotrajno zlo, nešto možete da vratite i da se poslužite tim novcem, a da u tome ne ugrozite ekonomsku stabilnost i dohodovnu sigurnost gazdinstva. Što se poljoprivrede tiče, ja zahvaljujem svim članovima Odbora zato što su već iznosili delove za koje se Odbor zalaže ili, recimo, primetio sam kad je bio Makron da ministarstvo u Francuskoj koji se bavi poljoprivredom ima naziv – Ministarstvo poljoprivrede i prehrambenog suvereniteta Francuske Republike. I mi na Odboru težimo obnovi prehrambenog suvereniteta koji je ugrožen od SSP-a 2007. godine do 2024. godine zato što se načinom koji je propisao SSP kotrlja poljoprivredna politika. Mi se zalažemo za obnovu prehrambenog suvereniteta, iako poljoprivreda za koju ste rekli da je upropašćena donosi dve milijarde više izvoza ili suficit u izvozu i uvozu od 1,2 do 1,6 milijardi evra u poslednjih nekoliko godina. Poljoprivreda nije propala, ali treba našu biljnu proizvodnju, što je rečeno u ekspozeu predsednika Vlade, koristiti za razvoj našeg stočarstva, za razvoj naše prerađivačke industrije, a ne za razvoj stranog stočarstva i strane prerađivačke industrije. Naša poljoprivreda je previše, zahvaljujući SSP-u, povezana inputima iz inostranstva, sertifikovanim semenima, sredstvima za zaštitu bilja, mehanizacijom itd, a sa druge strane je u izvozu povezana za njihovom prerađivačkom industrijom. Moram priznati da su udruženja koja su pregovarala sa Vladom i ministarstvom politički protivnici, na određeni način, a to se vidi po bedževima i po ponašanju i bili su isključivi i tražili su da naše subvencije budu povezane sa biljnom proizvodnjom, a na takav način mi u principu finansiramo stranu prerađivačku industriju, a naša biljna proizvodnja nije namenjena našoj prerađivačkoj industriji, našem stočarstvu, već je to za strano. Mislim da je vreme da povezujemo podsticaje, da oni budu izdašni za hektare koji su pokriveni - uslovnim grlom, stočarstvom, voćarstvom, i povrtarstvom. Voćarstvo nama donese 1,3 milijarde evra u izvozu, što direktno, što kroz alkohole i mislim da je bolje podržavati nešto što je od koristi i za državu i za poljoprivrednike, ali i za potrošače koji izdvajaju novac za tu vrstu podsticaja da bi imali prehrambenu sigurnost, ali pri tome oni izdvajaju da naša prerađivačka industrija, zahvaljujući podsticajima, ima jeftiniju sirovinu i da bude konkurentna, a takođe podržava na takav način i državu, da bude otporna na vojne i ekonomske pritiske. Pozivam i Vladu i ministarstvo da ubuduće bez obzira na pritiske udruženja i nevladinih organizacija, poljoprivrednih, tipa antivladine organizacije, da pokušamo da spajamo stočarstvo, voćarstvo i povrtarstvo sa hektarima, jer to rade sve zemlje u Evropi, sve moderne razvijene poljoprivrede su povezale uglavnom stočarstvo sa hektarima i njihovi prihodi od stočarstva su 70%, od biljne proizvodnje 30, a kod nas je obrnuto. Kod nas prihodi od biljne proizvodnje su 70% i 30%, a najprofitabilnija prerada je prerada mesa i mleka koje uvozimo i to je ono što ubuduće treba da pokušamo da eliminišemo, a to je uvoz mleka i mesa, proizvoda od mesa i mleka. Na kraju, da vam kažem za podsticaje, trenutno su u Evropi, ovo je njihova tabela, prosečno 261 evro po hektaru, a sa 18 plus 17 plus 5.000 za gorivo naši podsticaji će dostići 340 evra po hektaru i mi dugujemo našim potrošačima obnovu prehrambenog suvereniteta i prehrambene sigurnosti naših potrošača. Vi nama stalno govorite da mi nećemo kopati. I u poljoprivredi, i u svim granama gde treba, mi ćemo kopati. Mi znamo da vi nećete kopati. Vi nećete ništa raditi. Vi pokušavate samo da potkopate državu Srbiju. Živela Srbija. 

SNEŽANA PAUNOVIĆ: Hvala. Reč ima gospodin Dejan Bulatović, povreda Poslovnika. 

DEJAN BULATOVIĆ: Poštovana predsedavajuća, ja bih reklamirao Poslovnik - član 106. Gospodin tamo sa desne strane stalno dobacuje kada govornici ovde govore i prekida i strašne uvrede upućuje. Jedna od uvreda, evo, vidite kako sam ja nazvan na njihovoj N1 i „Nova S“ televiziji, kaže - Ćuta reklamirao Poslovnik i Bulatovića nazvao muflonom. To je glavna vest na N1 i „Nova S“. Sada da vam kažem možda je Bulatović i muflon, ali Bulatović ne koristi nikakve opijate i Bulatović nema pseudonim kao taj neko ovde, tamo sa desne strane, „višnjica“ i onda ide u javnu kuću kao „višnjica“ i sada taj neko neka se prepozna ako je višnjica“ nemojte da crvenite. Ta „višnjica“, ja o njoj sve imam i sda ćemo da idemo kad to radite sad na takav bestijalan način, na takav bestijalan način napadate narodne poslanike, vređate ih, uvrede upućujete, hajde sada ćemo da vam pokažem vrlo uskoro ko je ta „višnjica“. Tamo oko ponoći ona ide u javnu kuću i tamo „višnjica“, sve to što se radi pokazaćemo da vidite moralnost i da vidite ovo što radi „Nova S“ i „N1“ televizija, promovišući užasne stvari i najogavnije stvari ovde što se izgovaraju oni to stavljaju kao glavne vesti. Hvala vam. 

SNEŽANA PAUNOVIĆ: Gospodine Bulatoviću, jasno vam je da je ovo replika. Dakle, član 103. stav 8. od vremena grupe oduzimam. Gospodin Borko Stefanović je sledeći. Izvolite. 

BORKO STEFANOVIĆ: Hvala lepo. Poštovani građani i poštovane kolege, ja moram da kažem na kraju izlaganja iz Stranke slobode i pravde da u suštini naša je dužnost da objasnimo građanima filozofiju vaše budžetske politike i rebalansa budžeta koji donosite. Čuli ste brojeve vrlo precizno i jasno. Ja ću se dotaći vrlo malo toga, ali ono što sam dužan je da objasnim. Poštovani građani, oni donose rebalans budžeta zbog toga što imaju plan da na brzinu ne transparentno u mraku ogroman novac bez bilo kakve kontrole, bez bilo kakvog nadzora usmere isključivo na EKSPO, da usmere isključivo na stadion, da usmere isključivo na kupovinu „Rafala“ i u suštini su pokazali kroz ovaj Predlog rebalansa i izmenu Zakona o budžetu u suštini da ih ne interesuje ono što tražimo godinama, da se plate prosvetnih radnika dignu do nivoa minimum prosečne, a mi tražimo 120.000 dinara mesečno i mislimo da je to realno i ostvarivo. Takođe, nije ih briga što je javni dug povećan, nije ih briga što je povećan deficit, nije ih briga što se povećavaju kamate i plaćaju zaduženja ogromna neprekidno po sve višim kamatama. Nije ih briga što je Srbija prvak u Evropi po inflaciji i nije ih briga za to, poštovani građani, što za Kabinet generalnog sekretara Vlade, Novaka Nedića, čoveka povezanog sa navijačkim grupama i parapartijskih, batinaškim jedinicama se izdvaja od sadašnjih 1,3 milijarde dinara na 15 milijarde dinara i ja pitam gospodina Malog - zašto? A, pre nego što mi odgovorite da je to za dotacije za Srbe u Bosni i Hercegovini tj. Republici Srpskoj, onda vas odmah pitam - zašto to ne radite kroz nadležne organizacije u samoj Vladi, recimo Upravu za dijasporu i zašto to ne radite na taj način i šta i od koga krijete i zašto Novak Nedić dobija 15 milijardi državnog novca u svoje ruke da diskreciono time raspolaže? Arnu Gujonu 368 miliona dinara, poštovane kolege, a imamo istu jedinicu Ministarstva spoljnih poslova. Macuri 150 miliona, Popoviću 150 miliona, Zukorliću 160 miliona. To su ovi ministri bez portfelja kojima dajete nešto novca više da biste ih ućutkali, da bi se ućutala ova filozofija, da bi se sakrila , koja glasi naprednjačka i filozofija Siniše Malog - on lično pod rukovodstvom njegovog šefa za finansije i za sve ostalo u životu će da određuje pare za tri projekta i te pare će da idu tamo, a svi ostali vidite šta ćete, ima da se strpite, ima da ćutite i da slušate i za to ćete biti plaćeni kikirikijem. Ono što takođe moram da kažem da ovo što ste uradili recimo, ovaj neviđen kriminal koji će se jednog dana sigurno istraživati od tužilaštva, da ste za put Beograd do Zrenjanina sa 500 miliona evra podigli na milijardu i 600 miliona evra kroz plodnu ravnicu bez ijedne klisure, bez ijednog klanca. Bez Tjentišta i bez Sutjeske vi narodne pare ne znam koliko puta. Ja moram i na kraju da vam kažem – da ćemo mi naravno glasati za zakon kojim se povećavaju sredstva za roditelje kada dobiju dete, jer svako davanje u ove svrhe je dobro i to smo odmah rekli i to nije pitanje naše političke borbe. Ono što svakako jeste, i time završavam, čuli ste predsednika, juče smo dobili pouku da ga dobro poslušamo, njegove reči zaista su odjeknule u praznoj sali na Ist Riveru, a takođe, ja moram da kažem da jedina stvar, poštovani građani, koja je briga ovu Vladu i ovu vladajuću stranku jeste ovaj deo tela gde leđa gube svoje cenjeno ime. Hvala. 

SNEŽANA PAUNOVIĆ: I ja, takođe, moram da vam kažem da je vaše vreme isteklo. Gospodin Milenko Jovanov u ime grupe. Izvolite. 

MILENKO JOVANOV: Ovo na kraju zaista ne vredi ni komentarisati, posebno od čoveka koji je radio sve što je mogao da udovolji onima u Prištini. Toliko je dobro branio Srbiju da su građani Srbije sprske nacionalnosti sa KiM hteli da ga biju kada je otišao tamo da ih vidi kada su bile one barikade. Toliko je bio dobar. Takođe, on nam priča o putevima. Onolike puteve je izgradio po ovoj zemlji pa zna kako se cene kreću i kako to treba da se radi. Voleo bih samo da nam kaže koju deonicu je konkretno gradila njegova vlast, da čujemo kako se ta deonica zove, kuda je prolazila, kuda je išla, gde je završila i koliko je koštala. Kako su brinuli o kamatama, poštovani građani, najbolje vam govori sledeći primer – imali ste plate 300 evra, mogli ste kod banke da se zadužite 150 evra, tada vam je na kamatu odlazilo, budući da je evro bio 80 u jednom trenutku, 12 hiljada dinara, a onda su isti oni, dakle, plata vam je bila u tom trenutku 24 hiljade dinara, a onda su isti oni podigli kurs pa je evro postao 120 dinara, vama plata u dinarima ostala ista 24 hiljade, samo što rata više nije bila 12 hiljada dinara, nego je rata postala 18 hiljada dinara, a vama ostalo šest hiljada za život i to ako ste imali sreće i niste dobili otkaz od njih, ako niste bili jedan od 500 hiljada onih koji su dobili otkaz od njih. Na kraju, kada priča o projektima, mi imamo tri projekta, dva projekta, oni su imali samo jedan projekat i zvao se „Multikom“, jedan jedini projekat vredan 619 miliona evra. Hvala. 

SNEŽANA PAUNOVIĆ: Gospodin Milija Miletić nije u sali. Gospodin Aleksandar Marković. Molim vas da se prijavite. 

BORKO STEFANOVIĆ: Replika.

SNEŽANA PAUNOVIĆ: Nije pomenuo. 

ALEKSANDAR MARKOVIĆ: Imali ste prilike, predsedavajuća, da vidite na primeru prethodnog govornika, govornika koji je govorio pre gospodina Jovanova, da ne bude zabune, koliko je tužno kada čovek izgubi svoj politički kompas. On je godinama i decenijama bio aktivista i funkcioner jedne stranke, a onda ga je, zamislite, Jovo Bakić, uspeo da ga, klinci bi to rekli – naloži, ali da ga nagovori kako je on najpametniji, kako je on najsposobniji i kako on trune samo i gubi vreme u toj stranci i onda je on poverovao Jovu Bakiću i napravio svoju stranku koja je neslavno prošla na prvim izborima i onda šta će – eto spao je na to da bespogovorno brani stavove najpoznatijeg balkanskog, da kažem, tajkuna. Svi znamo, da ne spominjem njegovo prezime, jer će možda neko dobiti povod za repliku. Dakle, i on sada ovde mimo svoje volje mora po svaku cenu da brani stavove i interese tog tajkuna i to je onako, kako da vam kažem, teško je i za posmatrati. Ali da se vratim na ono što je dnevni red. Dakle, uvaženi predsedniče Vlade, poštovani članovi Vlade, dame i gospodo narodni poslanici, poštovani građani Srbije, treći je dan kako razmatramo ovaj Predlog rebalansa budžeta Srbije za tekuću godinu i treći je dan kako predstavnici opozicije, a mogli ste to da čujete do sada, uporno pokušavaju da nas ubede kako belo nije belo i kako crno nije crno. Treći je dan kako slušamo da je 330 evra prosečne plate, kolika je bila u njihovo vreme, zapravo bolje i više od 820 evra, kolika je danas. Treći je dan kako slušamo da je 16 hiljada dinara, koliki je bio iznos minimalne mesečne zarade u njihovo vreme, zapravo mnogo bolje i mnogo više od 47 hiljada dinara, koliko iznosi danas, a od 1. januara dižemo na preko 53 hiljade, ako se ne varam, neka mi pomogne neko, mislim 53.500 dinara. Treći je dan kako slušamo kako je 200 evra prosečne penzije, koliko je iznosila 2012. godine neuporedivo bolje i neuporedivo više, nego danas kada je više nego duplo veća, a upravo ovim rebalansom značajno uvećavamo penzije, dakle, čini mi se za 11%. Treći je dan i znam da je poštovani građani teško da poverujete u to kako od predstavnika opozicije slušamo bolje kada je stopa nezaposlenosti u državi gotovo 26% koliko je bila u njihovo vreme, nego danas kada je na istorijskom minimumu, dakle svega nešto iznad 8%. Znam da poštovani građani Srbije zvuči neverovatno, ali treći je dan i kad slušamo da je bolje kada za četiri godine kao država ostanemo bez 400.000 radnih mesta, nego kada za nekoliko godina otvorimo gotovo 500.000 novih radnih mesta. Takođe, potpuno neverovatno zvuči, ali treći je dan kako je od istih tih predstavnika opozicije slušamo kako nije dobro da imamo puteve, autoputeve, brze saobraćajnice, pruge, mostove, škole, bolnice, parkove, vrtiće, itd, itd. Teško je za poverovati, ali verujte mi na reč, da je treći dan kako slušamo da nije dobro što nam je dinar kao nacionalna valuta apsolutno stabilan. Što je kurs evra stabilan, o čemu je govorio gospodin Rističević malopre. Dakle, već 12 godina u kontinuitetu iznosi nešto malo iznad 117 dinara. Koliko god to zvučalo neverovatno, ali istina je da već treći dan kako slušamo da nije dobro što nam je učešće javnog duga u BDP daleko ispod mastrikta i svako ko malo detaljnije prati može da vidi da je to konstanta u fiskalnoj politici Vlade Srbije. Dakle, iz godine u godinu taj procenat pada sve niže i niže i možda će gospođa Tomić da mi pomogne, mislim da je sada čak ispod 50%. Sećam se vremena kada je bilo 56, 58% mislim da je sada čak ispod 50%. Takođe, već tri dana slušamo kako nije dobro što nam sve relevantne agencije, dakle međunarodne relevantne finansijske agencije konstantno potvrđuju visok kreditni rejting. Kako nije dobro što smo rekorderi u prilivu stranih, direktnih investicija. Kako nije dobro što nam je rekordna naplata poreza, kako nije dobro što imamo rast BDP-a iz godine u godinu, kako nije dobro što nam je zaposlenost na istorijskom maksimumu, kako nije dobro što su nam stabilne javne finansije i što sve svoje obaveze kao država, momentalno, dakle, u roku ispunjavamo na vreme. Ništa to dame i gospodo nije dobro, verovatno je bolje da se oni vrate na vlast, da se vrati vreme kada je Srbija bila pred apsolutnim, potpunim bankrotom, pred totalnim kolapsom, kada su preduzeća i fabrike zatvarane, kada su ljudi masovno ostajali bez radnih mesta, kada se ništa u Srbiji nije gradilo, kada je prosečna plata bila 350 evra, kada je minimalac iznosio 16.000 dinara, kada se država zaduživala komercijalno pod nepovoljnim uslovima, ali da bi isplaćivala penzije kada su vršene pljačkaške privatizacije, kada apsolutno nikakvog plana i reda nije postojalo u javnim finansijama. Kada su građani Srbije rapidno siromašili, a pojedini vlastodršci, neki od njih i danas sede ovde, ne u ovom trenutku, ali jutros su sedeli i govorili, i ti pojedini tadašnji vlastodršci se enormno bogatili do te mere koja se meri stotinama miliona evra, ako hoćete detaljno čak 619 miliona evra. Iskreno se nadam dame i gospodo da se ta vremena nikada neće vratiti u Srbiji, iskreno se nadam i apsolutno sam siguran da građani Srbije neće dozvoliti. Zahvaljujem. 

SNEŽANA PAUNOVIĆ: Gospodin Borko Stefanović po Poslovniku. Molim vas samo član. 

BORKO STEFANOVIĆ: Član 104. Bili ste dužni da mi date, po mom mišljenju, pravo na repliku zbog toga što se prethodni, a i pred prethodni govornik izrazio na način da je pokazao da nije razumeo ili je zlonamerno shvatio moje izlaganje. Zbog toga ste po meni morali da mi date pravo na repliku, ili ste barem poštujući praksu koju ste do sada nekoliko puta pokazali tokom ovog zasedanja, nije mi jasno zbog čega mi niste dozvolili pravo na repliku? 

SNEŽANA PAUNOVIĆ: Zato što je to diskreciono pravo predsedavajućeg. Ja sam razumela, saslušajte, imajte strpljenja, ja sam razumela malo drugačije, sad ću vam tačno navesti po Poslovniku. Niste pomenuti direktno imenom i prezimenom. Nije vam pomenuta funkcija. Nije pogrešno protumačeno ono što ste rekli, ali gospodine Borko Stefanoviću, pošto je gospodin Aleksandar Marković govorio, vi povezujte tu osnovu takođe za repliku, izvolite imate dva minuta samo se prijavite. 

BORKO STEFANOVIĆ: Hvala. Ja moram da kažem prvo kao odgovor jednu stvar. Nisam bežao ni od kakvih Srba sa KiM, nikada u životu, alu ću vas podsetiti na jednu stvar koju jako dobro znate gospodine Jovanov. Neki od tih kako ih nazivate, koji su hteli da me linčuju su vaši prijatelji koji sada žive u centralnoj Srbiji i multimilioneri su i neki od njihovih drugova su me stigli u Kruševcu i nije to nešto čime treba da se šalite. Znate to jako dobro. Zato je ovo bilo nisko što ste rekli. Ono što je još važnije i što koristim priliku da pitam ministra Malog, možete li molim vas zbog javnosti Srbije, zbog građana i njihovih predstavnika da odgovorite zbog čega je država Srbija pod vašom vlašću došla u situaciju da Miroslavu Miškoviću otplati 30 miliona evra odštete koju je dobio na arbitraži, a sprema se da plati više od 10 miliona kada dobije na sudu odštetni zahtev pred našim sudovima. Odgovorite pošto ste hapsili Miškovića. Sada sa njim otvarate Sava centar, sada recite građanima Srbije kako smo došli do toga da čovek koga je vaš predsednik hapsio pred kamerama sada građanima Srbije će više od 40 miliona evra da izbije iz džepa i time pokrije Sava centar koji ste mu poklonili? Hvala. 

SNEŽANA PAUNOVIĆ: Gospodin Milenko Jovanov, u ime grupe. Izvolite. 

MILENKO JOVANOV: Nije u ime grupe, replika pošto mi se direktno obraćao. Dakle, kada je trebalo da se brani most na Ibru i kada je trebalo neki ljudi da tamo stanu i svojim telima štite taj most, e onda su bili dobri, a onda odjednom kada je tadašnja vlast u Beogradu htela da ih pusti niz vodu kada su postavljali granicu između Srba i Srba, kada su potpisivali sve ono što je Edita Tahiri smisli, e onda su odjednom postali loši. I ovo je N put u ovoj Skupštini da slušamo optužbe na račun ljudi sa KiM kakve se iste mogu čuti i u skupštini privremenih organa u Prištini. To neka služi na čast onima koji to rade, ali to nikad neće biti naša politika. Ne pada nam na pamet da se odreknemo Srba sa KiM, ni kada su štitili most na Ibru, ni kada imaju različite stavove od nas, mi smo tu da ih saslušamo, poslušamo i zajedno se borimo za ono što smatramo da je najvažnije, kada je KiM u pitanju, a to je da se u datim okolnostima izborima za interese države Srbije i očuvamo za neka bolja vremena, neku klicu iz koje će nići ono što treba da nikne, a to je da Srbija ima punu kontrolu na celoj svojoj teritoriji. Hvala. 

SNEŽANA PAUNOVIĆ: Sledeća na listi, gospođa Mirka Lukić Šarkanović. Izvolite. 

MIRKA LUKIĆ ŠARKANOVIĆ: Hvala predsedavajuća. Poštovani predsedavajući, poštovani članovi Vlade, kolege i koleginice poslanici, poštovani građani, u ovoj parlamentarnoj raspravi o rebalansu budžeta Republike Srbije bih prevashodno da se osvrnem na sektor zdravstva, jer iz njega dolazim. Želim da izrazim zadovoljstvo zbog opredeljenja Ministarstva zdravlja da izdvoji i dodatna sredstva za lečenje retkih bolesti, ali i onih bolesti koje se moraju lečiti u inostranstvu, jer trenutno nemamo mogućnosti za njihovo lečenje ovde. Zdravlje košta, zdravstvo zaista košta i to jako mnogo. složićemo se da nikad nije dovoljno ulaganja, dovoljno novca za zdravlje i čak i mnogo razvijenije ekonomije postavljaju potrebu za više novca i više ulaganja. Ono što je istina, novca će uvek trebati još više i više, s obzirom na to da stanovništvo stari, da se bolesti vezane sa starenjem povećavaju, a takođe i da se povećava procenat različitih bolesti za koje je potrebno izdvojiti enormna sredstva za lečenje. Zdravstveni sistem Srbije je danas u značajno boljem stanju, u smislu novih i rekonstruisanih regionalnih bolnica, domova zdravlja, kliničkih centara. Naravno da nisu sve zdravstvene ustanove obnovljene, ali značajan deo svakako jeste. Mnogo je uloženo i u najsavremeniju opremu i medicinska sredstva. Ono što bi trebalo raditi to jeste zapravo od sada samo ono izgrađeno i renovirano održavati. Međutim, ono što se sada pojavljuje kao sve izraženiji problem jeste kadar, lekari u manjoj meri. Značajan broj lekara je zaposlen nakon kovid pandemije. Prebačeni su iz kovid centara i zaposleni u regionalne bolnice, kliničke centre, domove zdravlja u kojima rade, ali ono što je zaista veliki problem, to je manjak srednjeg medicinskog kadra, medicinskih sestara i tehničara, koji predstavlja zapravo gorući problem za normalno funkcionisanja zdravstvenog sistema, s obzirom da nema kvalitetne zdravstvene nege bez adekvatno školovanih i edukovanih medicinskih sestara. Uzrok nedostatka je višestruki. Između ostalog, radi se i o prirodnom odlivu kadrova, ali i migraciji ka većim gradovima, ali i zemljama Evropske unije, ali u zadnje vreme i zemlje Bliskog istoka. Pored finansijskih razloga, odliv zdravstvenih radnika u inostranstvo često je motivisan i nerešenim stambenim pitanjem, posebno mladih lekara i medicinskih sestara. Poslanička grupa Ivica Dačić – SPS je u više navrata predlagala da i za medicinske radnike država omogući kupovinu stana pod povlašćenim uslovima, kako je to omogućeno snagama bezbednosti, jer zdravlje stanovništva je takođe odbrambena snaga države, odnosno zdravo stanovništvo. Poslednjih decenija značajno je povećano obolevanje stanovnika Srbije od malignih bolesti. Poražavajući je podatak da svake godine u Srbiji oboli oko 40.000 ljudi od različitih vrsta malignih bolesti, od kojih je najčešći karcinom pluća, ginekološki karcinomi, karcinom creva. Maligne bolesti uglavnom su na drugom mestu, odmah posle kardiovaskularnih bolesti u ukupnom oboljevanju stanovništva Srbije. Takođe, povećava se i broj obolelih od autoimunih bolesti, te je od 2019. godine broj dijagnostikovanih autoimunih bolesti bio 23.000, a 2023. godine čak 54.000, i to su uzeti u obzir samo pacijenti kod kojih je dijagnostikovana ova bolest. Veliki broj je nedijagnostikovan, znači neprepoznat u sistemu. Skrećem pažnju i na povećanje retkih bolesti, posebno retkih bolesti dece, te su dopunska sredstva predviđena ovim rebalansom budžeta više nego dragocena. Ono što bih još naglasila jeste da stanovništvo Srbije neumitno stari. U protekloj deceniji, odnosno od 2011. do 2021. godine procenat starijih od 65 godina je bio 19%, a sada 2023. godine čak gotovo 22%, te prosečna starost stanovnika Srbije iznosi 44 godine, odnosno 43,9 godina, što nas svrstava u stare narode. Proces starenja je skopčan sa brojnim degenerativnim bolestima, bolestima starenja, od kojih su najčešće artroze, degenerativne promene zglobova, posebno velikih zglobova kuka i kolena, a uznapredovale forme zahtevaju operativno lečenje, ugradnju proteza kolena i kuka, zbog čega su, između ostalog, i najduže ove liste čekanja. Raduje me činjenica da je Ministarstvo prepoznalo problem i preduzelo aktivnosti radi njihovog rešenja. Mislim da bi doprinos ovim merama Ministarstva zdravlja bio i povećanje broja operacionih sala za ortopedske procedure, ali i primena minimalno invazivnih tehnika i strategija tokom hirurške intervencije, zatim primena transfuzije autologne krvi, dakle da pojasnim, ja sam o tome pričala i u prošlom sazivu u plenumu i u Odboru kako možemo rešiti problem nedostatka krvi za transfuziju. Ovo je krv pacijent-pacijent, sam davalac – sam primalac, primena takođe ERAS protokola, odnosno ubrzanog postoperativnog oporavka pacijenta, što bi u značajnoj meri ubrzao protok pacijenata kroz stacionare ustanove i samim tim omogućilo značajna smanjenja lista čekanja, konkretno za ove procedure o kojima sam govorila. U tom smislu, neophodna je sveobuhvatna reforma zdravstvenog sistema i prilagođavanje novim zdravstvenim potrebama stanovništva. Kao što sam i navela, promena demografske slike Srbije u smislu starenja stanovništva zahteva i promptne mere populacione politike i pojačanu društvenu brigu o porodici i deci, što je višegodišnja politika Vlade Srbije i što Ministarstvo za brigu o porodici i demografiju i ministarka Stamenkovski sprovodi kroz pronatalitetne mere, te je u tom smislu i prepoznata uloga države u pružanju svakog oblika podrške porodici. Zato posebno podržavamo deo rebalansa koji se odnosi na sredstva obezbeđena za podsticaj populacione politike, kao i mere predviđene Predlogom zakona o izmenama i dopunama Zakona o finansijskoj podršci porodici sa decom, o kome danas takođe raspravljamo. Smatramo da predlog demografskih mera sadržan u ovom zakonu predstavlja jedan ozbiljan pristup države obnovi stanovništva, kao suštinskom problemu opstanka celog društva. Naime, ovim Predlogom zakona se značajno uvećava iznos roditeljskog dodatka za prvo, drugo, treće i četvrto dete, za decu rođenu od 1. januara 2024. godine. Takođe se majkama koje su rodile drugo i treće dete, a što nije baš apostrofirano u prethodnim izlaganjima, omogućava jednokratna novčana pomoć u iznosu od 135.000 dinara i povećava se i paušal za nabavku bebi opreme sa 5.000 na 7.500 dinara. Ovo su ozbiljne mere koje država preduzima u cilju rešavanja problema bele kuge u Srbiji. Sveukupno gledano, verujemo da će novi značajno veći iznosi roditeljskog dodatka biti značajan stimulativni faktor za donošenje odluke mladih roditelja o proširenju porodice, posebno odluke o rađanju drugog deteta, bez straha da neće moći da svojoj deci obezbede minimalne uslove za normalno i zdravo odrastanje. Ovim merama država je na sebe preuzela značajan deo odgovornosti za budućnost nacije, što podržavamo i naravno očekujemo prve rezultate već u narednih par godina. Na kraju, želim da kažem da će poslanička grupa Ivica Dačić – SPS u danu za glasanje podržati i rebalans budžeta, koji je ovom prilikom prevashodno usmeren na socijalnu funkciju države, kao i ostale zakone sa dnevnog reda. Hvala. 

SNEŽANA PAUNOVIĆ: Hvala vama. Sledeći po redu je gospodin Uroš Đokić. Izvolite. 

UROŠ ĐOKIĆ: Hvala vam, predsedavajuća. Poštovani građani Republike Srbije, ovih dana smo čuli da Vlada najveći deo našeg novca koji je namenjen javnim investicijama namerava da potroši na samo dva projekta, a to su EKSPO i izgradnja nacionalnog stadiona. Obe ove investicije u stvari predstavljaju samo dve različite strane jedne iste medalje, a to je zlatna medalja za korupciju koju bi trebalo da nosi ili makar da dodeljuje laureatu ministar u Vladi gospodin Siniša Mali. Ministar Mali je juče ovde pred nama rekao, citiraću: „Da, porasle su kamatne stope, ali mi te kamate želimo da nosimo i mi te kamate možemo da nosimo“. Sve bi ovo bilo u redu, gospodine Mali, da vi niste planirali da 2% BDP-a Srbije date bankama, što je 65% više novca od onog novca koji nameravate da date za subvencije poljoprivrednicima. Ono što je još gore u svemu ovome jeste da ćemo ove kamate bankama vraćati za finansiranje projekata kao što je delfinarijum, kao što je nacionalni stadion i kao što je stvaranje uslova „Rio Tintu“ da lakše može da nam raskopa Srbiju. Možda je ovo sve sa stanovišta Vlade negde i logično, jer ukoliko „Rio Tinto“ bude kopao, nikakav budžet za poljoprivredu više nam neće biti neophodan. Podsećam vas da je danas poljoprivreda najveći poslodavac u Srbiji, gde oko petsto hiljada malih gazdinstava hrani oko milion i zapošljava oko milion i trista hiljada ljudi. Juče smo od ministra Malog ovde čuli i rečenicu: „To nije samo stadion, to je motor razvoja. Sport je odavno prestao da bude sport, to je sada biznis, mi hoćemo da radimo i hoćemo da zarađujemo novac“. Ja verujem da ministar Mali ovo i misli, jer će novac od ove izgradnje ići drugarima iz njegovog telefonskog imenika, ići će „Galensu“, Zvonku Veselinoviću, „Milenijum timu“, „Konkord Vestu“ i samo se pitam zašto u tom telefonskom imeniku, ministre Mali, odavno nema ministra Vesića, jer bilo bi logično da nam gospodin Vesić priča o kapitalnim investicijama, a ne ministar finansija. Moram da pitam ovde sve članove Vlade – da li je tačno da je Vlada naručila studiju tržišne opravdanosti izgradnje ovog stadiona? Da li je tačno da u toj studiji piše da Srbiji ovakav stadion ne treba i da se nikada neće isplatiti? Da li je to razlog zašto ta studija nikada građanima nije predstavljena? 

RADOSLAV MILOJIČIĆ: Pa možda da ne gradimo ni škole, jer se ne isplati.

UROŠ ĐOKIĆ: Upravo zbog toga što sada govorite odluka Vlade je utoliko besmislena, dobro da ste školu pomenuli. Zato što u Srbiji mimo grada Beograda ima 370.000 osnovaca i svih 370.000 osnovaca plaća svoje udžbenike za osnovno školsko obrazovanje. Ova milijarda evra, Vlada planira da baci na ovaj besmisleni projekat, je dovoljno da 22 godine svi osnovci u Srbiji dobijaju besplatne udžbenika. Sada ne možemo da se ne zapitamo zašto ministar Mali i dalje insistira na ovakvom projektu? Insistira zato jer projekat EKSPO u potpunosti ukida odredbe Zakona o javnim nabavkama. To znači da će novac za izgradnju ići tačno tamo gde ga ministar Mali pošalje. Da je isti ovo što ja govorim danas ovde, verovatno najbolje zna bivša ministarka, gospođa Dana Grujičić koja je pred kamerama rekla – da šest meseci tenderi u zdravstvu ne mogu da prođu, da ljudi čekaju lekove i medikamente, jer se gospodin Mali ne javlja na telefon. Da li je to gospodine Mali zbog toga što Dana Grujičić nije htela da radi „Magna farmom“, a vi ste tamo hteli novac da preusmerite. Zato građani ministar brani svoje čedo i zato ministar brani EKSPO, jer je EKSPO garant da će novac svih nas završiti u onim džepovima u koje ih ministar pošalje. Hvala vam. 

SNEŽANA PAUNOVIĆ: Sledeći po redu je gospođa Jasmina Obradović. Molim vas prijavite se. 

JASMINA OBRADOVIĆ: Zahvaljujem. Poštovani premijeru, poštovana predsedavajuća, cenjene kolege narodni poslanici, poštovani i cenjeni građani Srbije. Danas govorimo o rebalansu budžeta za 2024. godinu, dokumentu koji direktno utiče na sve građane Republike Srbije. Rebalans budžeta nije samo tehničko pitanje preraspodele sredstava, već prilika da se osvrnemo na trenutni ekonomski izazove i prioritete naše države. Ovaj rebalans dolazi u svetlu globalnih ekonomskih previranja, inflacije i nepredviđenih troškova, ali sa nadom za dodatne investicije u ključne oblasti, pre svega zdravstvo, obrazovanje, infrastrukturu i poljoprivredu. Podržavam inicijative koje idu u pravcu očuvanja i unapređenja standarda građana, povećanja plata u javnom sektoru, ali i ulaganja u kapitalne projekte koji će generisati nova radna mesta i podstići lokalnu privredu. Istovremeno moramo biti odgovorni u trošenju budžetskih sredstava i posvetiti maksimalnu pažnju transparentnosti i efikasnosti u javnim nabavkama i projektima. Posebno bih se osvrnula na Predlog zakona o izmenama i dopunama Zakona o finansijskoj podršci porodici sa decom koji se trenutno nalazi u skupštinskoj proceduri, a koji donosi nekoliko ključnih promena i poboljšanja u pravima roditelja u Srbiji. Jedna od najznačajnijih izmena odnosi se na povećanje roditeljskog dodatka koji će od 2025. godine biti uvećan sve majke koje rode dete nakon 1. januara. Ovo povećanje je deo šire strategije podrške porodicama i ima za cilj da dodatno podstakne natalitet i olakša roditeljima prve godine brige o detetu. Takođe, izmene omogućavaju da i očevi pod određenim uslovima mogu koristiti pravo na naknadu zarade za vreme odsustva sa rada radi nege deteta, posebno ako majka obavlja samostalnu delatnost ili je nosilac porodičnog poljoprivrednog gazdinstva. Ova izmena je u skladu sa odlukom Ustavnog suda i doprinosi ravnopravnoj podeli roditeljskih obaveza u podizanju dece. Novi zakon, takođe pojednostavljuje procedure za ostvarivanje dečijeg dodatka i drugih prava, kao i smanjenje administrativnih prepreka, što će olakšati roditeljima pristup neophodnim sredstvima za brigu o deci. Ove izmene imaju za cilj unapređenje sistema socijalne i finansijske podrške porodicama sa posebnim fokusom na povećanje podrške za rađanje više dece i brigu o deci sa posebnim potrebama. Aleksandar Vučić i Vlada Miloša Vučevića, za razliku od ovih lažnih ekologa, lažnih poljoprivrednika, lažnih ekonomista, brinu o Republici Srbiji, što ovaj Predlog rebalansa i Predlog zakona o izmenama i dopunama Zakona o finansijskoj podršci porodici sa decom to i dokazuju. Ja bih se sada osvrnula na nešto što moram da istaknem. Meni lično, kao nekome ko dolazi iz Novog Sada, tačnije iz Futoga učinilo je ponosnim činjenica, a ja to znam, a znaju i građani Novog Sada, unazad nekoliko izbornih ciklusa, oni su to svojom podrškom i potvrdili. Dakle, pročitala sam na jednom portalu, ne baš naklonjenom aktuelnoj vlasti, veštačkoj inteligenciji je postavljeno pitanje koji grad u Srbiji je najbolji za život. Znamo da veštačka inteligencija ne poseduje emocije, raspolaže i rukovodi se isključivo činjenicama i podacima prikupljenim, odgovor je bio Novi Sad. Dakle, gospodine premijeru, gospodine Vučeviću, vaša tri mandata na čelu ovog grada su učinila da Novi Sad danas bude baš ono što ste svih tih godina govorili i radili. Veštačka inteligencija je na osnovu, kako sam već rekla, prikupljenih informacija to i potvrdila, a činjenica je da ste od Novog Sada napravili najbolji grad za život. Samo po sebi nameće se uverenje da ćete vi, gospodine Vučeviću i vlada na čijem ste čelu, zajedno sa našim predsednikom države, Aleksandrom Vučićem, to isto napraviti i od Republike Srbije. Zato pozivam sve kolege da u raspravi stavimo interes građana na prvo mesto jer svaki dinar koji se danas preraspodeli mora da donese korist i dugoročnu stabilnost našoj zemlji. Živela nam naša Republika Srbija. 

SNEŽANA PAUNOVIĆ: Zahvaljujem. Sledeći je gospodin Aleksandar Ivanović. Izvolite. 

ALEKSANDAR IVANOVIĆ: Zahvaljujem. Poštovani građani, uvažene kolege, ostalo mi je nešto manje od tri minuta tako da ću skoncentrisati na dve stvari. Ovim rebalansom budžeta je predviđeno izdvajanje nekih 16 milijardi dinara za Kancelariju za Kosovo i Metohiju. Teško je da ćete u meni ikada imati protivnika za bilo kakvu vrstu finansijske pomoći koja dolazi iz republičkog budžeta, odlazi kao pomoć građanima koji žive na Kosovu i Metohiji, ali ono što je ovde problem već ukupno 12 godina, koliko vi upravljate ovom državom, što ne postoji ta budžetska inspekcija, tužilaštvo, policija, bilo kakav adekvatan mehanizam koji će vršiti kontrolu tokova tog novca. Onda ne čudi situacija u koju smo došli da vaši članovi na Gazivodu zidaju vikendice od tri miliona evra, a da Vlada na jedan sraman i ponižavajući način ubeđuje građane Srbije, uključujući one koji žive na Kosovu i Metohiji, da su im dva jajeta dovoljna da prežive dan. Dakle, to je nedopustivo. Žao mi je što ministarka Stamenkovski nije prisutna u sali, ona je u prethodna dva dana obrazlagala mere Vlade za pomoć roditeljima kod rođenja prvog, drugog i trećeg deteta i samo ne vidim zašto se oko toga diže bilo kakva pompa. Svako će podržati te mere. U uslovima opšte inflacije, u uslovima gde osnovne životne namirnice dramatično skaču, naravno da je neophodna jedan takva mera u krajnjoj liniji, to je novac građana Srbije koji svakoga meseca uplaćuju u republički budžet. Ja imam jedan drugi predlog, mislim da će to imati dalekosežnije pozitivne posledice po mlade u ovoj državi. Ministarka Stamenkovski je na čelu Ministarstva za brigu o porodici, ovde nam već dva dana govori kako se zalaže za tradicionalne vrednosti, za tradicionalnu porodicu. Predlažem joj da kao neko ko je na čelu tog ministarstva podnese inicijativu za oduzimanje nacionalne frekvencije „Pinku“ i za gašenje rijalitija. Gospodo, to je izvorište zla koje nam truje mlade iks, ipsilon godina unazad. Imamo rijalitije u kojima se promoviše prostitucija, kriminalci, primitivizam i agresija. Da li su to tradicionalne vrednosti na kojima mi moramo da vaspitavamo svoju decu? Na kraju, govorila je o istorijskom trenutku za one koji ne podignu ruku i glasaju za ovaj predlog zakona. Mislim da gospođa Stamenkovski zapravo ima mnogo veći istorijski trenutak, da stane ovde na ovu govornicu pred građane Srbije i da podnese ostavku. Ljudski je grešiti, lažno je prikazala da je završila fakultet koji nije, to su i ljudi sa fakulteta demantovali. Ljudski je grešiti, ali je ljudski i priznati tu grešku. Takva posledica, takva njena akcija bi imala istorijsku ulogu. Izašla bi iz političkog rijalitija i poslala snažnu poruku mladima da je obrazovanje ipak nešto čemu treba težiti i porodica, a ne nešto što im se promoviše preko „Pinka“. Zahvaljujem. 

SNEŽANA PAUNOVIĆ: Gospođa Vesna Nedović ima reč. Izvolite. 

VESNA NEDOVIĆ: Zahvaljujem. Danas više nego ikad Srbija pokazuje da odgovorna i posvećena politika mogu dati konkretne rezultate. Zahvaljujući mudrom vođenju finansija, što možemo zahvaliti Ministarstvu finansija, danas imamo 133 milijarde dinara više prihoda od planiranog. Ovo je dokaz da Srbija ide u pravom smeru, ka rastu, stabilnosti i jačanju svih sektora koji su od ključnog značaja za našu budućnost. Ovo je simbol uspeha politike koju vodi naš predsednik Aleksandar Vučić i Vlade Republike Srbije. Fokus nam je jasan - ulaganje u poljoprivredu, zdravstvo, obrazovanje i ono što je najvažnije, u porodicu. Svaki dinar ima svoju svrhu i misiju, a to je da stvori temelje za rast i prosperitet. Samo u ovoj godini izdvajamo 18 milijardi dinara više za poljoprivredu, što predstavlja 7,2% više od prošlogodišnjeg budžeta. I ovo nije samo pomoć poljoprivredi, ovo je ulaganje u našu prehrambenu sigurnost. Srbija je bogata resursima, ali samo odgovornim ulaganjem možemo obezbediti da naši proizvodi mogu biti konkurentni i kvalitetni. Zdravstvo dobija dodatnih 30 milijardi dinara jer zdravlje naših građana nema cenu i ove investicije usmerene će biti ka modernizaciji bolnica, nabavci nove opreme, unapređenju zdravstvenih usluga širom naše zemlje. Obrazovanje je jednako važno jer stvara buduće generacije stručnjaka i inovatora i sa 20 novih milijardi dinara za obrazovanje ostvarujemo bolje uslove za naše učenike i nastavnike i time bolju budućnost za našu zemlju. Možda od najvažnijih odluka ove politike su povećanje roditeljskog davanja. Ovim povećanjem roditelji u Srbiji dobijaće znatno veću podršku. Naknada za prvo dete iznosiće 500 hiljada dinara, za drugo 600, dok će za treće nadoknada biti dva miliona 280 hiljada dinara a za četvrto dete tri miliona i 180 hiljada dinara. Porodica je stub naše budućnosti i ova odluka nije samo ekonomska, ona je društvena, kulturna i demografska. Srbija se suočava sa izazovima demografskog pada i mi moramo odgovorno taj izazov ozbiljnim merama da prevaziđemo. Ova predložena roditeljska davanja direktno će uticati na životnu odluku mnogih parova. Svaka porodica koja odluči da ima više dece mora da zna da država stoji iza njih i da im pruža potpunu podršku. Pre samo 12 godina naknada za prvo dete je iznosila samo 32.000 dinara, a mi danas govorimo o fantastičnih 500 hiljada dinara. Ovo šalje jasnu poruku da su deca prioritet Srbije, ovo je ulaganje u budućnost naše nacije. Jako je važno reći da imamo dodatno povećanje minimalne zarade i povećanje penzija. Minimalna zarada će se povećati na 450 evra, dok će penzije biti povećane 10,9% i iznosiće se prosečno 435 evra. Srbija je zemlja koja pametno upravlja svojim resursima i ulaže u ono što je najvažnije, u porodicu, zdravlje, obrazovanje, u našu budućnost. Naš cilj je jasan - Srbija koja raste, koja se razvija i koja pruža sigurnost i podršku svakom građaninu. Često slušamo u plenumu kako opozicija tvrdi da se našim novcem, novcem svih nas grade auto-putevi, bolnice, vrtići, železnice. Da, to je tačno, jer se sada jasno i vidljivo vidi u šta se ulaže svaki dinar. Sada pitam sve vas - gde su pare građana od 2000. do 2012. godine? Šta je tada izgrađeno za naše građane i za našu decu? Jasno je, vi ste jedinstveni samo u tome da budete protiv svega što doprinosi da Srbija bude uspešnija, savremenija i bolja za sve nas. Patriotizam je iskrena posvećenost svojoj zemlji i koja se ne ogleda samo u rečima, već u delima. Ova duboka ljubav izražena je kroz brigu za njenu budućnost. Pravi patriota voli svoju zemlju, poštuje svoj narod i uvek stavlja interese zajednice ispred ličnih. Ovo je snaga koja nas ujedinjuje u teškim trenucima, podsećajući nas na odgovornost da sačuvamo ono što su naši preci gradili. Živela Srbija! 

SNEŽANA PAUNOVIĆ: Sledeći je gospodin Edin Numanović. Izvolite. 

EDIN NUMANOVIĆ: Uvažena predsedavajuća, uvaženi predsedniče Vlade, poštovani ministre sa saradnicima, dame i gospodo narodni poslanici, po prvi put se obraćam u ovom domu i na samom početku, želim da izrazim svoju zahvalnost glasačima Stranke pravde i pomirenja, koji su mi pružili šansu, verovali u mene i pružili mi priliku da zastupam njihove interese u ovom visokom domu. Kao potpredsednik Stranke pravde i pomirenja, lekar po profesiji, nadam se da ću dati pozitivan doprinos, radu ovog doma. Ovde ću nastaviti put koji je započeo i utabao pre mene rahmetli akademik Muftija Zukorlić, a predano nastavio ministar za pomirenje regionalnu saradnju i društvenu stabilnost, gospodin Usame Zukorlić. To je put pravde i pomirenja, naslonjen na politici i umesto politike, ili ili. Ostaćemo na putu koji je strateški i suštinski okrenut iskrenim partnerskim odnosima, prosperitetu uz maksimalno međusobno uvažavanje. Želimo poštovati razlike i videti kao naše zajedničko bogatstvo, poštovati univerzalne ljudske vrednosti. Ovde želim zastupati interese Bošnjaka, ali i drugih manje brojnih naroda, kao i onog dela većinskog naroda koji u nama vidi svog zaštitnika. Sandžak iz kojeg dolazim je mukotrpno uspeo sačuvati mir i stabilnost tokom izazovnih i teškim trenutaka. Devedesetih godina i zato moramo uložiti krajnji napor i trud i pružiti sve moguće napore da taj mir štitimo i danas. U tom svetlu želim najoštrije osuditi poslednje incidente u Novom Pazaru sa pokušajem zloupotrebe svadbene povorke i isticanjem određenih zastava koje su imale za cilj provokaciju i uznemirenje Bošnjačkog stanovništva. Pozivam nadležne organe da identifikuju počinioce i da ih adekvatno sankcionišu zato što moramo sačuvati Sandžak onakvim kakvim on suštinski jeste, a to je primer zdravog multinacionalnog života koji treba služiti i ostalim delovima ove zemlje. Danas je na dnevnom redu zakon o finansijskoj podršci porodicama sa decom. Mi u Stranci pravde i pomirenja imamo jednu od važnijih programskih načela koja se zove – Afirmacija porodice, majke i deteta. Porodica je temeljna ćelija svakog društva. Od kvaliteta porodice zavisi kvalitet novih generacija, a time i budućnost celokupne zajednice. Iz tog razloga Stranka pravde i pomirenja pruža punu podršku ovom zakonu, naravno ne misleći da će bilo koja finansijska pomoć biti jedini ili osnovni motiv koji će podstaći na proširenje porodice, odnosno ostvarivanje na polju roditeljstva već samo onaj dodatni podstrek, ohrabrenje i osnaženje onih roditelja koji imaju izazov u finansijskom planiranju. Takođe, imamo opasku da bi u ovom zakonu trebalo uvrstiti i rađanje petog i šestog deteta, odnosno pružanje pomoći prilikom rađanja petog i šestog deteta, naravno uzimajući u obzir stav Svetske zdravstvene organizacije da rađanje petog i šestog deteta može biti štetno za majku, međutim za one porodice, roditelje koji se odluče na takav korak svakako da ih ne trebamo, na neki način, diskriminisati, i oni zaslužuju da imaju ovaj vid pomoći. Još jednom, puna podrška ovom zakonu od Stranke pravde i pomirenja. Želim se osvrnuti na diskusiju koja je bila danas, a i juče ovde na skupštinskom zasedanju, a odnosila se na kritikovanje… 

SNEŽANA PAUNOVIĆ: Molim vas, vreme vam je isteklo, pa samo završite tu misao koju ste počeli. 

EDIN NUMANOVIĆ: Završavam. Odnosila se na kritikovanje budžeta i rada Ministarstva zaduženog za pomirenje, regionalnu saradnju i društvenu stabilnost. Smatram da je ona neumesna, da nema senzibiliteta za manjinske predstavnike u ovoj Vladi zato što Bošnjaci imaju poverenja i ponosni su što imaju svog predstavnika koji se bavi oblašću pomirenja, regionalne saradnje i društvene stabilnosti. Iz tog razloga taj budžet o kome govorimo je minimalan, on ne može da pokrije planirane projekte. Još jednom, tražimo malo senzibiliteta za predstavnike manjina i u Vladi i u Skupštini zato što manje brojni narodi u ovoj zemlji vode jednu posebnu vrstu i političke i druge borbe, imaju posebne osetljivosti za koje tražimo razumevanje. Hvala. 

SNEŽANA PAUNOVIĆ: Hvala vama. Reč ima ministar Usame Zukorlić. Izvolite. 

USAME ZUKORLIĆ: Dame i gospodo narodni poslanici, poštovani članovi Vlade, zaista želim iskazati svoje zadovoljstvo da mi ovde u parlamentu iz redova manje brojnih naroda, iz redova Stranke pravde i pomirenja imamo pojačane snage podmlatka koji sledeći put rahmeti akademika muftije Muamera Zukorlića promovišu politiku pravde i pomirenja ovde u parlamentu, među kojima je i dr Edin Numanović koji nam se pridružio. Javio sam se za reč možda malo sa zakašnjenjem jer sam se sve vreme razmišljao, nejasno mi je šta su hteli poslanici Stranke slobode i pravde da kažu kritikujući to što je jednom ministru, koji je ujedno i bošnjački lider, predstavlja Bošnjake u ovom državnom sistemu, dobio ovim rebalansom budžeta 160 miliona dinara, odnosno oko milion evra za projekte pomirenja, regionalne saradnje i društvene stabilnosti. Da li su juče i danas u stvari hteli to da kažu da je malo, da je trebalo da bude više, jer je njihov lider Dragan Đilas, kada je on bio ministar bez portfelja, imao budžet 550 miliona evra? To je 550 puta veće od budžeta Kabineta za pomirenje, regionalnu saradnju i društvenu stabilnost. Ili, možda, je politika opozicije, a meni je zaista onda u tom slučaju jako čudno da jedna levičarsko-liberalna politika se zalaže za ukidanje projekata koje bi vodili predstavnici manje brojnih naroda u ovoj državi. Nejasno mi je da li je to politika koju oni predlažu, da se ukine 550 puta manji. 

MARINIKA TEPIĆ: Da li možete malo tiše da govorite?

USAME ZUKORLIĆ: Izvinjavam se, gospođo, ako sam vas nešto ometao svojim obraćanjem. Nije mi cilj. Znam da vam ne prija priča zato što ste tražili u drugom slučaju, jer meni je i dalje nejasno šta ste hteli da postignete sa svojim… To ste samo vi iz vaše stranke potencirali taj problem, po vama. Da li ste hteli da kažete da Kabinetu za pomirenje, regionalnu saradnju i društvenu stabilnost treba ukinuti budžet i da predstavnici Bošnjaka ne treba da imaju mogućnost da realizuju projekte, naročito u ove tri oblasti koje su i te kako važne za manje brojne narode u Republici Srbiji. Iskoristiću priliku da pozovem nevladine organizacije i lokalne samouprave da na konkursu koji će uskoro biti raspisan uzmu učešće i doprinesu politici pomirenja, regionalne saradnje i društvene stabilnosti. Zahvaljujem. 

SNEŽANA PAUNOVIĆ: Hvala, gospodine ministre. Sledeći po redu je gospodin Uglješa Grgur. Molim vas, prijavite se. Ne vidim da ste u sali. Izvinite, vi ste tražili reč po Poslovniku? 

AHMEDIN ŠKRIJELJ: Da.

SNEŽANA PAUNOVIĆ: Dobro. Molim vas, navedite član. 

AHMEDIN ŠKRIJELJ: Javio sam se za repliku, ali sam morao da podignem Poslovnik da bi obratili pažnju. Dakle

SNEŽANA PAUNOVIĆ: Čekajte. Vi ste se javili po Poslovniku? Digli ste Poslovnik. 

AHMEDIN ŠKRIJELJ: Za repliku. 

SNEŽANA PAUNOVIĆ: Po Poslovniku… 

AHMEDIN ŠKRIJELJ: U redu. Član 104. Dakle, radi istine, kada govorimo o tome ko je lider Bošnjaka, a ko nije, podsetiću vas da je Stranka demokratske akcije Sandžaka u Sandžaku bošnjačka politička stranka koja je u statusu manjinske liste uzela najveći broj glasova od svih učesnika na izborima. Dakle, ministar koji je govorio o tome da je.

SNEŽANA PAUNOVIĆ: Ja se izvinjavam, ali sada zloupotrebljavate Poslovnik. Dakle, ja nemam mogućnost da oduzmem vreme od vaše grupe, jer ga nemate, ali zloupotrebljavate i klasična je replika. Molim vas, sačekajte svoj red. Imate raspravu o amandmanima, imaćete prilike, ali ovako nemate osnov. Sledeća na listi je gospođa Nataša Jovanović. Molim vas, prijavite se. 

NATAŠA JOVANOVIĆ: Hvala vam, uvažena potpredsednice gospođo Raguš. Uvaženi premijeru gospodine Vučeviću, gospodine Mali, uvaženi ministre u Vladi Republike Srbije, sada, kada privodimo kraju ovu načelnu raspravu o rebalansu budžeta i pratećim zakonima, želim da se osvrnem i na deo vašeg predstavljanja ovog veoma važnog dokumenta, kao i na govore opozicionih čelnika koji su ovoga puta pokazali da smo bili u pravu kada smo govorili sve vreme, i sada i u prošlom sazivu, da ti ljudi nemaju nikakvu ni političku, ni moralnu odgovornost za ono što je Srbija danas, što treba da bude u budućnosti, pre svega, kada mislimo na decu u Srbiji, kada mislimo na sve mlade generacije koje ovde ostaju, grade svoje porodice, školuju se, rade u jednoj uređenoj zemlji, zemlji koja svakog dana pokazuje sve veći ekonomski napredak i zbog toga je takav rezultat na izborima – potpuni debakl, bez obzira na to koliko multikom grupa da bude, koliko plaćenika. To su poražavajući rezultati jer politika je ta koja vas definiše u biračkom telu i koja kaže ili imate odgovornu ekonomiju ili imate odgovornu socijalnu politiku, politiku za poljoprivredu, politiku za sve kategorije kao što su naši najstariji sugrađani, za decu, što ova Vlada ima ili imate neka lupetanja, neke gluposti, izokretanja istorije, činjenica i to sve na štetu Srbije, a na korist onih koji nisu blagonakloni prema našoj zemlji. Zaista je tačno, ako pogledate titlove i izvučete iz konteksta njihovih govora i šta je Kurti juče izjavio ili čelnici te samoproklamovane države, vidite znak jednakosti. Međutim, da je sve to poražavajuće i ispod svakog i dostojanstva i nivoa ove zemlje i kako ti ljudi, kakvu percepciju imaju o svojoj zemlji i o događajima iz najnovije istorije, govori jučerašnja izjava da je ova država i da je rukovodstvo ove zemlje bilo krivo što smo imali 78 dana besomučnog bombardovanja, tri hiljade stradalih sunarodnika. Lepo je to što se slikate, ali zaista, red je i da čujete nešto i da znate da to sve vama ide na dalju štetu, a pre svega, onome što ćete ostaviti i vašim potomcima i budućim generacijama. Moram da vas podsetim, gospodine Vučeviću, pošto vas dugo poznajem i vaša porodica kao patriotska porodica i vi sada koji imate tu čast da služite Srbiji, ranije kao ministar odbrane, a sada kao premijer, vrlo dobro znate da iskreni ljudi, bez obzira na to da li imaju ili nemaju nekakvu funkciju, su spremni uvek za Srbiju da se žrtvuju, da daju svoje živote i mi imamo mnogo takvih svetlih primera u svojoj istoriji. Mi tome učimo i buduće generacije. Ali, ti takvi koji kažu da je Srbija uvek kriva, kada nas bombarduju, kada nam otimaju našu teritoriju, kada nam gase fabrike, kada otpuštaju ljude, a kada su dobri svi oni koji su to radili, dakle, nemaju ni trunku morala, nikakve odgovornosti, a kamoli da imaju osećaj da u politici, pored toga, vi morate da položite račun, da polažete račun narodu i tamo gde ste vi izabrani. Oni nama nisu, gospodine Mali, vi to dobro znate, polagali račun ni za jedan budžet od kada su došli na vlast. Zbog čega? Pa, sve su to bile otimačine i pljačke, prevara i pronalaženje rupa u zakonu, kršenja zakona, da ne govorim o tome da su na Kosovu i Metohiji, posle onog stravičnog pogroma 2004. godine, obećali našim sunarodnicima domove zdravlja, zapošljavanja, a taj novac je završio u njihovim džepovima. Juče ste pominjali te ministre i šefove kancelarija, koje su se tada tako zvale. Čak je i Vilijam Montgomeri, koji im je pomogao da 2000. godine dođu kao taj konglomerat na vlast, izjavio nekoliko godina kasnije da je NATO agresija, on je rekao bombardovanje, mi to nazivamo pravim imenom, bila velika greška. Jedna velika grupa čak i britanskih konzervativaca, koje sam imala prilike da upoznam kao član delegacije u Savetu Evrope, davne 2005. godine, svojim potpisom rekli da je to bila greška, a vodeći italijanski general koji je učestvovao i sprovodio te akcije, priznao, da li da opere svoju savest, da je to bio eksperimentalni NATO rat na ovim prostorima, naravno, sve sa ciljem da osvoje tu za njih neuralgičnu tačku na geopolitičkoj mapi ovog dela Evrope, a i zbog činjenice da im je stalo, i to i dan danas žele, a ovi im pomažu, da istrgnu Kosovo i Metohiju iz sastava Srbije. Naravno, danas je neko drugo vreme i kako se brzo okreće točak istorije, posle 24 godine tog bezvlašća i te razorene Srbije, opljačkane Srbije, uništenih fabrika, 500 hiljada ljudi bez posla, mi možemo da budemo ponosni. Ono što je juče naš predsednik Aleksandar Vučić govorio u Generalnoj skupštini UN, nije produkt toga da je to samo dobar govor i da su to reči koje dobro odzvanjaju, nego produkt njegovog velikog rada, vraćanja ugleda i svih vas, naravno, koji mu u tome pomažete, i svakog od poslanika SNS pojedinačno, da se vrati ugled međunarodni Srbije u svetu, što mi danas imamo, da nas gledaju kao nekoga ko treba da zna da je ovo slobodna, uređena zemlja i da ćemo insistirati na poštovanju međunarodnog prava i onoga što je nama sada osnov, da štitimo naš narod na Kosovu i Metohiji, a to je Rezolucija 1244. Gospodine Mali, kada se desilo to bombardovanje i 16 projektila pogodilo Fabriku automobila „Zastava“, svedok toga je i gospodin Vulin, to je bilo potpuno razaranje. Mi smo u nemogućim uslovima, za godinu dana, pre dolaska ovih kabadahija i lopova na vlast, uspeli da podignemo sve te pogone. Zamislite jedan razrušeni prostor. I da vratimo tu proizvodnju i radila je ta fabrika, a onda su sve zakatančili i otpustili samo u Kragujevcu 14.000 ljudi. Međutim, danas zahvaljujući predsedniku Vučiću, zahvaljujući Ani Brnabić kao prethodnoj premijerki, vama danas, gospodinu Malom i svima koji ste radili na tom važnom projektu, mi imamo potpuno novu fabriku automobila, prvu u ovom delu Evrope koja proizvodi automobil na električni pogon. To je Grande Panda, koja je zaista jedan odličan gradski automobil. I taj automobil i ta fabrika će zaposliti 2.000 ljudi, kooperanti 7.000, iz Kragujevca i pratećih fabrika i imaće učešće u sledećoj godini 0,5% u rastu BDP-a ove zemlje. To je ranije bilo nezamislivo. Da ne govorim o potpunoj reindustrijalizaciji grada koji je bio i nosilac industrije u onoj bivšoj Jugoslaviji, kakav jeste Kragujevac. Kada govorimo o zaradama i onome što očekuje i naše penzionere, povećanje penzija, još ću samo na to da se osvrnem, gospodine Mali, ta prosečna zarada, a pre svega minimalna zarada koju ste vi juče više puta pominjali, da prvi put sada prati potrošačku korpu, je u njihovo vreme i bila bedna, ali ne zaboravite i činjenicu da je tri puta više ljudi primalo tu minimalnu zaradu. Umesto današnjih 114.000, preko 300.000 ljudi je živelo od toga, bez mogućnosti da kupe elementarne stvari i da školuju svoju decu. Ponosno idemo napred. Radimo na projektima, kao što je EKSPO, koji su veoma važni, svi projekti koji su i prateći pored samog EKSPO, sa željom da ostavimo budućim generacijama uređenu državu, da znaju da je ova vlast i da je ovo vreme nove epohe kada je vladala i kada će da vlada SNS i na čelu sa predsednikom države Aleksandrom Vučićem, ostavila uređenu zemlju, naprednu zemlju, zemlju koja ekonomski ima suverenitet, ali koja je slobodna da sama odlučuje i da se bori za svoja prava i za svoj narod. Živela Srbija. 

SNEŽANA PAUNOVIĆ: Sledeći na listi je gospodin Borislav Antonijević. Izvolite. 

BORISLAV ANTONIJEVIĆ: Poštovane sestre i braćo narodni poslanici, uvaženi ministri, zameniče predsednika Skupštine, potpredsedniče Skupštine, pomaže Bog. Nismo dobili odgovore na pitanja koja smo postavili na početku od ministra Siniše Malog. Poslednje pitanje koje je bilo postavljeno – koje su to institucije i za koje sudske predmete se povećavaju troškovi za 8,46 milijardi u predviđenom budžetu za 2024. godinu? Takođe smo optuženi da lažemo da ne postoje studije izvodljivosti, a mediji su objavili da je kamen temeljac za nacionalni stadion bio brži od studije izvodljivosti. Pa pitamo da li Ministarstvo finansija sluša ono što Fiskalni savet savetuje i što predlaže ili Ministarstvo finansija radi onako kako hoće? Da ne bude da nešto u ovom budžetu nema i da valja, ima. Rashodi za subvencije koji su planirani u odnosu od 214,5 milijardi sada su veći za 29,94 milijarde i kod ove kategorije rashoda najveće povećanje je u oblasti poljoprivrede za direktne podsticaje u poljoprivredi, odnosno za isplatu semena sertifikovanog, podsticaja za junice i isplatu premije i isplate za proizvođače mleka. Super je što su to planirali, možda bi bilo to bolje da je urađeno pre nego što je mleko prosuto. Ono čega naravno u budžetu nema je pravni osnov za uvećanje ovih rashoda i kao nedostaje i ono šta je uslov da se usvoje bilo kakve promene i u budžetu. Samo da znamo tačno koliko će to biti sredstava preusmereno za poljoprivredu i za sve ove podsticaje. To naravno u budžetu nema. Takođe nedostaje i obrazloženje o iznosu sredstava koji se uvećavaju po funkcionalnoj i ekonomskoj klasifikaciji. Ova floskula značajno povećanje je u oblasti energetike ili najveće povećanje u oblasti poljoprivrede. Koliko, gospodo, se uvećava i gde sve taj novac ide i tačno za šta? Naknade za socijalnu zaštitu koje su planirane u iznosu od 183 veće su za 16%, odnosno 26,4 milijardi dinara, a kod ove kategorije najveće povećanje se odnosi na isplatu prava u oblasti socijalne zaštite, boračko-invalidske zaštite, socijalna zaštite i podrške u radu hranitelja. Za ova povećanja mora konkretno da se navede zakonski osnov za njihovo povećanje i razlozi zbog kojih se ova dodatna sredstva nisu mogla znati kod izrade budžeta za 2024. godinu, kod stabilnog kursa evra, kod uspešnosti i tako dalje. Prisutno nepostojanje volje za uvođenje reda i ključnih reformi u sistemu plata i infrastrukture, zapošljavanja u javnom sektoru, naročito kroz odlaganje platnih razrada u nedogled znači da Vlada priznaje da ne postoji politička volja i znanje da se sprovedu reforme u javnom sektoru Srbije koje se tako bombastično najavljuju još od Kori Udovički, preko Branka Ružića, Marije Obradović, Ane Brnabić i tako dalje. Znači da postoje velika odstupanja u platama za uporediva radna mesta. Očigledno je da je uvođenje reda predvidivosti, transparentnost u javni sektor politički neisplativo, jer u tom slučaju morate garantovati prava i uvesti red u zapošljavanje i plate, a onda se smanjuje prostor za partijsko zapošljavanje, ucenjivanje, nepotizam i tako dalje. Zapošljavanje u javnom sektoru u 2024. godini počiva na partijskom centralizovanom sistemu što ograničava mogućnost budžetskih korisnika da angažuju broj i strukturu radnika u skladu sa potrebama. Problem koji dodatno otežava angažovanje broja i strukture radnika u državnom sektoru je to što je i dalje na snazi zabrana zapošljavanja u državnom sektoru. Izmenama zakona o budžetskom sistemu predviđa da će ova mera ostati na snazi sve do kraj 2026. godine. Ova zabrana zapošljavanja doduše je doprinela ostvarivanju fiskalnih ušteda, ali u zadnjih deset godina nepovratno je pogubno dejstvo pokazala po zdravstvo, obrazovanje, nauku, socijalnu zaštitu i predškolske ustanove. Infrastruktura u sektoru obrazovanja i socijalne zaštite, predškolskih ustanova i kulture jedan od najviše zapostavljenih segmenata javne infrastrukture Srbije. Budžetom Republike Srbije nisu rešeni segmenti životne sredine, investicije su i dalje na znatno manjem nivou, nego kod ostalih uporedivih zemalja centralne i istočne Evrope. Nejednakost dohotka je u Srbiji najviša. Da napomenemo, recimo, samo jedan primer. Direktor kontrole letenja ima devet hiljada evra platu, što je ravno 11 profesorskih plata u srednjim školama, a taj čovek je već četiri godine u penziji. Ne pričamo uopšte o kontrolorima leta koji su povlašćena grupa i znamo kako se oni kotiraju na tržištu i znaju kakva je njihova odgovornost i trebaju da imaju tolike plate. Član Nadzornog odbora od 2014. godine prima platu, mesečnu naknadu, izvinite, ne platu, pošto je zaposlena, četiri hiljade evra, tako da za deset godina članstva Nadzornog odbora je prihodovala petsto hiljada evra platu. Znači, Nadzorni odbor, jedan član ima kao šest profesorskih plata ili kao plate koje prime četvoro lekara specijalista. Prema finansijskom izveštaju za 2023. godinu, u napomeni, troškovi naknada članovima Upravnog odbora iz Skupštine društva stoji da su u 2023. godini iznosili 64 milijarde, odnosno 540 hiljada evra u odnosu na 2022. godinu kada su bili oko 444 hiljada evra. Znači, povećani su za 25%. Koliko su u 2023. godini, gospodo, povećane plate prosvetnih radnika i radnika u predškolskim ustanovama, socijalnoj zaštiti, kulturi, nauci, radnicima u zdravstvu kada se non-stop priča i pominje neka prosečna plata? Samo ću da vas podsetim o indeksima jednakosti plata koji je u Srbiji 33,3%. To je džini koeficijent, dok je u Sloveniji, na primer, 23%, Slovačkoj 21%. Neadekvatna poreska i socijalna politika su najveći uzroci ovako visoke nejednakosti, budući da ove političke, u korist bogatih. 

SNEŽANA PAUNOVIĆ: Hvala. Pošto na listama poslaničkih grupa više nema prijavljenih za reč, pre zaključivanja zajedničkog načelnog i jedinstvenog pretresa, pitam da li žele reč predsednici, odnosno predstavnici poslaničkih grupa ili još neko ko nije iskoristio svoje vreme, odnosno svoje pravo iz člana 96. Poslovnika? Reč ima gospodin Ponoš. Izvolite. 

ZDRAVKO PONOŠ: Hvala. Pre svega hoću da kažem da mi je jako drago što ponovo vidim među nama premijera Vučevića. Zabrinuo sam se jutros zašto ga nema. Mislio sam… Da li ste u stanju da obezbedite red? Meni je drago da vas vidim među nama. Jutros sam se zabrinuo šta je sa vama. Verovao sam da radite nešto važno, a onda sam video da ste imali neki sastanak sa veteranima, stonoteniserima u Novom Sadu, pa sa Nedimovićem u Sremskoj Mitrovici, obilazili ste neke kotobanje. I sve bi to bilo u redu da ste o tome izvestili bar režimski medij. Međutim, nisu. Vi niste najoštriji alat u escajgu SNS, ali niste ni najtuplji. Mislim da svakako ne zaslužujete ovaj tretman i ne znam zašto vam to radi Siniša Mali. Danima kada ova Skupština raspravlja o budžetu, to je najvažnija stvar o kojoj se ovde radi, vi obilazite neke kruzane u Sremskoj Mitrovici. Vi bi trebali da budete ovde, ovde je važno da budete. Vi ste premijer ove zemlje i nije u redu da vas ponižavaju vaše partijske kolege kao svog šefa partije. Zašto vam to rade? To je vaša stvar. To što vas ponižavaju kao premijera svakako nije u redu. Vi ste i naš premijer. Nemojte to da im dozvolite. Red je da budete ovde kada razgovaramo o budžetu. Sledeća stvar i žao mi je što tu nema ministarke za brigu o porodicu, gospođe Đurđević… I dalje imamo problem sa obezbeđivanjem reda ovde, jel tako? 

SNEŽANA PAUNOVIĆ: Molim vas. Hajde da budemo konstruktivni. Dozvolite gospodinu Ponošu da završi ovo vreme koje ima. Molim vas, pa da pređemo na amandmane. Izvolite. 

ZDRAVKO PONOŠ: Zakon koji dolazi iz njenog ministarstva je svakako vredan pažnje i to je stvar oko koje verujem da smo svi saglasni i gotovo sam uveren da će skoro sva opozicija to podržati, glasati za to. Jedini problem je u tome na koji način ga obrazlaže gospođa ministarka. Njeni razlozi za tzv. demografsku obnovu i razlozi prosečne, obične porodice da ima više dece se nigde nisu sreli. Znate, ona kada ubeđuje ljude da treba da imaju više dece, mislim, kada bi pingvini na Patagoniji mogli da je razumeju da bi dva puta razmislili pre nego što počnu da se pare. Mi ćemo podržati taj zakon, ali svakako molim ministarku da prestane da ga obrazlaže. To bi bilo jako blagodatno. Tu je gospodin Vulin. Gospodin Vulin je juče postavio pitanje saradnje opozicije sa CIA. Koliko znam, ja se tu ne nalazim ni na koji način, ali zanimljivo je da vi… Recite iskreno na koga ste mislili, sve je u redu. Vi ste čovek koji, koliko znam, ste se hvalili sa odlikovanjima koje ste dobijali za vrlo dobru saradnju sa FSB-om. Bravo. Za razliku od vas koji se sa tim hvalite, što je sa vaše strane neobično, ali u svakom slučaju vredno pažnje, bilo bi dobro da imate u vidu da neke vaše kolege iz ove Vlade, kolege ministri se viđaju sa CIA-om, a da vi to ne znate. Ja recimo ne znam vi, gospodine Vučeviću, kao premijer da li znate da vam se ministri šunjaju po Lengliju u sedištu CIA-e? Da je u sredu jedan vaš ministar bio u Lengliju? Da li vi to znate? Pa, to je potpuno ne prihvatljivo da vi kao premijer ne znate šta vam ministri rade po Americi. Ovaj čovek se bar hvali kada ode u FSB-e. Vi, ljudi, ste vrlo čudni u tome. Kakva ste vi Vlada jedan se hvali da sarađuje sa FSB-om, drugi tajno odlazi u CIA-u. Predsednik države u najbližem okruženju ljude za koje je imao u izveštaju iz nekadašnje BIA-e, dok je BIA radila svoj posao, da su rezidenti nekih stranih službi. On je baš te uzeo da mu budu u neposrednom okruženju da bi mogao da ima kontakt prema tim zemljama. To namigivanje te zemlje i njihove službe su jako dobro shvatile i dale mu taj prostor. Mislim da to zaslužuje vašu pažnju, gospodine Vučeviću. Ipak vi nosite teret premijera ove zemlje. Nije dobro da vam ministri ovo rade iza leđa. Hvala. 

SNEŽANA PAUNOVIĆ: Hvala vama. Gospođa Danijela Nestorović. Izvolite. Izvinite molim vas, izvinite. Gospodin Jovanov, izvolite. 

MILENKO JOVANOV: Dakle, poštovana predsedavajuća, mislim da su povređeni članovi 106. i 107. - govornik može da govori samo o tački dnevnog reda o kojoj se vodi pretres i 107. stav 1.- govornik na sednici Narodne skupštine je dužan da poštuje dostojanstvo Narodne skupštine. Prvo, dakle da nam predavanje, odnosno predsedniku Vlade predavanje o tome da nije bio u sali drži neko koje sada došao u salu, a svraćao ovako pomalo tokom dana, zaista mislim da je vređanje dostojanstva. Što se tiče svega ostalog o čemu je pričao, nema veze sa dnevnim redom i budžetom. Najzad, najgore vređanje dostojanstva ove Narodne skupštine i prosto zbog građana ću pročitati tačno. Dakle, na dnevno redu je Predlog Zakona o izmenama i dopunama Zakona o finansijskoj podršci porodici sa decom, a on je to uporedio i predstavljanje tog zakona sa, kako je rekao, ne pingvinima sa Patagonije, nego sa parenjem. Dakle, povećanje nataliteta u Srbiji čovek je uporedio sa parenjem pingvina. Dakle, juče su nam pričali da smo krivi što smo bombardovani sami, a danas nam natalitet i rađanje dece porede sa parenjem pingvina. Pa vas molim samo da obratite pažnju na to u buduće. Ne tražim da se Skupština izjasni. Hvala. 

SNEŽANA PAUNOVIĆ: Hvala vama. Gospođa Danijela Nestorović. Sada vas ne vidim u sistemu. Da li možete da se prijavite? Ovako, brišem listu, pa se prijavite. Izvolite, prijavite se svi. Gospođa Danijela Nestorović. Izvolite. 

DANIJELA NESTOROVIĆ: Poštovani građani Srbije imali smo priliku prekjuče da čujemo ministarku za brigu o porodici koja je izjavila da se ovim Zakonom o finansijskoj pomoći porodici sa decom izjednačuje položaj žena koje su u radnom odnosu, sa ženama preduzetnicama koje samostalno obavljaju delatnost. Smatram da je na taj način ministarka zapravo izrekla jednu veliku neistinu, jer položaj žena samostalnih preduzetnica svakako nije poboljšan ovim Zakonom. Naime od donošenja Zakona o finansijskoj podršci porodici sa decom to je bilo u julu 2018. godine ovaj zakon je pretrpeo dosta izmena i to najviše zahvaljujući odlukama Ustavnog suda čak pet puta je menjan zakon upravo iz razloga što su samostalne preduzetnice i Udruženja podnosili inicijative za izmenu određenih odredbi ovog zakona. Naime, ministarki bi trebalo da bude poznato to da kada se promeni ovakav zakon pet puta od strane Ustavnog suda, jer se proglase neustavnim određene odredbe ovog zakona, da isključivo ovi zakoni i ovakve mere koje su ovim zakonskim rešenjem, odnosno ovim Predlogom zakona nama stavljene danas na dnevni red zaprao služe samo za hvalospeve i gromoglasne aplauze, ali svakako ne predstavljaju istinito stanje. Vi ste svesni toga da su prethodnim zakonima, pre nego što ste ovaj predlog stavili na dnevni red, roditelji dece sa invaliditetom morali da biraju između svog prava na naknadu zarade i prava na tuđu negu i pomoć za njihovo bolesno dete. Takođe, za periodu porodiljskog odsustva porodilje su dobijale naknade zarade ispod republičkog minimalca. Neke su dobijale čak i par stotina dinara za ceo mesec. Održavanje trudnoće nije ulazilo u obračun zarada. To je sve bilo po odlukama Ustavnog suda izmenjeno. Izmenama zakona koje su pred nama poslednja odluka Ustavnog suda usklađuje se, navodno se tvrdi da se usklađuje položaj preduzetnika i radnica koje rade na ugovorima van radnog odnosa u pogledu održavanja trudnoće koje sada ulazi u obračun zarade. To je ta visina ostalih naknada. Na strani 26. obrazloženja ministarstvo navodi da predložene izmene i dopune zakona treba da izjednače materijalni položaj. Ovim izmenama taj položaj nije izjednačen. To naglašavam. Preduzetnice i dalje moraju same da uplaćuju svoje poreze i doprinose, to bi moglo da se izmeni da ste usvojili amandman koji smo predložili ispred pokreta Ekološki ustanak, a na održavanje trudnoće primaju 50% naknade svoje zarade. Predsednik Republike je u svom obraćanju 10. decembra 2022. godine obećao da će svi problemi preduzetnika biti rešeni. To se dešavalo, kažem vam, 2022. godine. Danas je 25. septembar 2024. godine. Od četiri tada data obećanja ispunjena su samo dva. I dalje preduzetnice nemaju jednak tretman i jednak položaj. Ono što sam htela takođe da ukažem je i da ste amandman koji smo mi predložili kao poslanička grupa odbili iz razloga pozivanja na ovu odluku Ustavnog suda. To je potpuno pogrešno i potpuno netačna interpretacija ove odluke Ustavnog suda koja vam vrlo jasno kaže da vi i dalje kršite član 66. Ustava Republike Srbije koji govori o tome da je utvrđeno da porodica, majka, samohrani roditelj i dete u Republici Srbiji uživaju posebnu zaštitu u skladu sa zakonom, a u stavu 2. da se majci pruža posebna podrška i zaštita pre i posle porođaja. E pa vidite, ovakvim odredbama zakona vi ste samostalnim preduzetnicama koje su zapravo i majke onemogućili da se u toj ulozi ostvare jer su prinuđene da rade. One same sebi praktično moraju da uplaćuju poreze i doprinose, a naknade koje bi im se isplaćivale se obračunavaju, gospodo draga, na sledeći način – primer obračuna naknade ukoliko ste poslovali 12 meseci od posmatranih 18 meseci pre ostvarivanja prava na porodiljsko bolovanje, ukoliko je osnovica za plaćanje poreza i doprinosa 50 hiljada dinara mesečno, ovaj iznose se množi sa 12 meseci, koliko ste bili aktivni. Tako dobijeni iznose se deli sa 18. Ovo, međutim, nije kraj, jer ovako dobijeni iznos delimo sa 1,5 koeficijentom i dobijamo konačni iznos naknade mama preduzetnica na porodiljskom odsustvu koje iznosi 22.222 dinara. Za razliku od žena u radnom odnosu za mame preduzetnice nije propisan zagarantovani iznos minimalne zarade koju će primati kao naknadu, već u odnosu na izloženu formulu ovaj iznos može biti izuzetno nizak i nepovoljan za preduzetnicu. Sa druge strane, maksimalni iznos naknade je propisan i za mame preduzetnice, te one ne mogu primiti više od pet prosečnih zarada u Republici Srbiji bez obzira na to koliki iznos poreza i doprinosa su prethodno uplaćivale. Ajde da se onda ne igramo ovde da se vodi računa o bilo kakvom socijalnoj pravdi i da se vodi računa o tome da se rađaju deca. Mame preduzetnice, a ja sam jedna od tih mama, imaju jako veliki problem pri planiranju bilo čega u ovoj državi. Da ne pričamo o tome da smo ovde slušali danima priče o tome kako mame preduzetnice su izjednačene, mame preduzetnice ovde ne mogu da ostvare pravo na kredit, mame preduzetnice ovde moraju da rade da bi zaradili i platile poreze i doprinose, a onda kada odu na porodiljsko su bukvalno prinuđene da uplaćuju od tog nekog novca koji dobiju od tih 22.000 dinara sebi poreze i doprinose. Tako da u tom smislu, ne znam šta bih vam rekla, mi ćemo svakako glasati protiv. Meni je žao, znam da će ovaj zakon biti usvojen i određene novčane naknade će biti isplaćene. Ženama koje su u radnom odnosu kod poslodavca, ali da ste imali bilo kakvu dobru nameru da zaista izjednačite položaj žena u preduzetništvu sa ženama u radnom odnosu vi biste to pokazali. Međutim, ovo samo služi kao populistički potez, opet kažem nije se ovde mislilo na dobrobit svih građana, a mogu vam reći da mame preduzetnice čine 34% ukupnih samostalnih preduzetnika u Republici Srbiji. Hvala. 

SNEŽANA PAUNOVIĆ: Sledeća je gospođa Marija Jevđić. Izvolite. 

MARIJA JEVĐIĆ: Zahvaljujem. Poštovana predsedavajuća, poštovani ministri, moje kolege narodni poslanici, od mojih kolega iz poslaničke grupe Dragan Marković Palma JS koji su prethodnih dana govorili o rebalansu budžeta mogli ste čuti da će naša poslanička grupa podržati predloženi rebalans. Smatramo da ovaj rebalans budžeta oslikava našu trenutnu ekonomiju i okrenut je ka ciljevima koji su vezani za projekat Srbija 2027. Za JS jedna od dobrih, možda i najboljih stvari u ovom rebalansu, izdvajanje više novca za podršku porodicama sa decom 25 milijardi i to je još jedna potvrda od strateškog opredeljenja države da očuva tradicionalnu porodicu, porodicu kao stub svakog društva, društva kojem je porodica najsigurnije mesto za podizanje, vaspitavanje i rađanje dece. Ovo je nešto oko čega svi trebamo da se složimo, da podržimo bez obzira kojoj političkoj partiji pripadamo. Porodica nije tema na kojoj trebamo da sučeljavamo koplja, već da zajedno podržimo predloge kojima ćemo je sačuvati kao narod. Ovih dana smo čuli zabrinutost i predstavnika vlasti i poslanika opozicije oko demografske slike Srbije, tako da verujem da ćemo u danu za glasanje podržati konkretne predloge kojima pokušavamo i koji su usmereni na poboljšavanju naše demografske slike. Složiću se sa stavom Vlade da budućnost počinje upravo u roditeljskom domu, da je dom mesto u kome se gradi ili zauvek gubi integritet gde prvi put učimo da volimo, da mrzimo, pobeđujemo ili gubimo. Zato JS smatra da samo konstantno ulaganje i davanje porodicama sa decom i radom na očuvanju domaćinske porodice samo tako osiguravamo budućnost u kojoj će svako dete, svaki čovek imati jednake šanse u društvu. Neko je od kolega juče ili prekjuče, nisam sigurna, zamerio je Vladi na osnaživanju i jačanju porodice, a ne pojedinca, a ja smatram da upravo porodica može samo da ojača, izgradi i pruži podršku pojedincu. Kroz ovaj zakon imamo i promenu nadležnosti Komisije za dodelu novčanih sredstava za izgradnju, kupovinu porodičnog stana ili kuće, ta promena se tiče toga da ta nadležnost Komisije prelazi u Ministarstvo za brigu o porodice. To je i ispravno s obzirom da se to Ministarstvo bavi i tiče kvaliteta života porodice. Iskoristila bih priliku da podsetim da država posredstvom ove komisije izdvaja iznos do 20.000 evra za kupovinu prvog stana ili izgradnju prve kuće mladim bračnim parovima sa decom, najdalje godinu dana od dana rođenja i ovo je odličan podsticaj da osnažimo mlade bračne parove da stvaraju porodicu. Ono što je srž izmene zakona je povećanje roditeljskog dodatka i to je najveće do sada za prvo dete iznosiće 500 hiljada, za drugo dete 600 hiljada i to je najveće povećanje, pošto znamo da se parovi teško odlučuju na rađanje drugog deteta. Predloženim rebalansom se izdvaja dodatnih 28 milijardi za zdravstvo. U Srbiji se trenutno gradi osam regionalnih bolnica. Otvorena su dva najsavremenija pet skenera, u ovoj godini je zaposleno oko 3.900 mladih lekara, medicinskih sestara i tehničara koji su dobili posao po završenim fakultetima i školama. Zaposlili su se u svojoj zemlji, u zemlji u kojoj su se školovali. Ja bih iskoristila priliku da još jednom ukažem na važnost otvaranja dijagnostičkog centra u Kraljevu. Ministarstvo za javna ulaganja, gospodin ministar Glišić je sa velikim interesovanjem pristupio završenju konačnog projekta, svestan da jedan ovakav savremeni dijagnostički centar je potreban ne samo Kraljevu, nego celoj Raškoj oblasti. Inače, i Vrnjačka banja i Raška su učestvovali u izgradnji idejnog projekta dijagnostičkog centra. Krajem meseca u Novom Pazaru se otvara najsavremeniji angio sala i to je samo još jedan pokazatelj da ova Vlada teži regionalnom razvoju naše zemlje. Ispred JS htela bih da pohvalim akciju preventivnih pregleda širom Srbije gde je ukupno u šest dana akcije pregledano više od 172 hiljade naših građana, kod više od 15 hiljada građana otkrivena su razna oboljenja u ranoj fazi. Cilj ove akcije je da naši građani počnu redovno da odlaze kod lekara, na kontrole, na skrininge, preventivno, jer kada se i najteža oboljenja otkriju na vreme veća je šansa za izlečenje, a to je u interesu svih. Ovom prilikom želim da se zahvalim svim zdravstvenim radnicima koji su kroz ovu akciju pokazali zalaganje, trud i brigu za zdravlje naših građana. Jedinstvena Srbija prepoznaje požrtvovanost naših zdravstvenih radnika. Prepoznali smo i tokom pandemije, prepoznajemo ih svakog dana. Početkom septembra po četvrti put predsednik JS Dragan Marković Palma je predvodio delegaciju od 600 članova, od toga 350 su bili zdravstveni radnici svih centara Srbije. Inače, potrebno da svakog dana podižemo svest o preventivnom lečenju. Tako ćemo sačuvati zdravlje naših građana, ali i naši zdravstveni radnici će imati manje posla. Ne bih mogla pričam o rebalansu budžeta da kao lokal patriota ne spomenem završetak Moravskog koridora, odnosno deonice od Jadrana do Preljine sa jedne strane, a sa druge strane od Jadrana do Pojata čime će Kraljevo, ali i cela Raška oblast imati povezanosti sa Beogradom i sa Nišom. Dobra infrastruktura je preduslov za razvoj i ovom delu Srbije završetak Moravskog koridora doneće turistički, privredni i ekonomski razvoj. Raška oblast ima najlepše planine i banje, najlepše manastire i time je atraktivna ne samo za domaće, nego i za strane turiste koji će imati priliku da upoznaju Srbiju kroz vekove, da upoznaju našu istoriju i tradiciju na koju svako od nas treba da bude ponosan. Ovih dana se govorilo i povećanju za prosvetne radnike. Slažemo se da treba da se povećaju, to će se desiti januara 2025. godine za 12%, ali želim da kažem da pored povećanja plata, mislim da treba da radimo i na vraćanju poštovanja i ugleda prosvetnih radnika koje smo kao društvo decenijama urušavali. O tome je govorio i premijer, gospodin Vučević čini mi se prvog dana rasprave o rebalansu budžeta i potpuno se slažem sa njim da kao roditelji našu decu prvo kući trebamo da naučimo elementarnom vaspitanju, a ne da očekujemo to od profesora i učitelja, za bilo koju platu. Mislim da svako od narodnih poslanika treba da bude ozbiljan i argumentovano govori, hvali ili kritikuje budžet, odnosno rebalans budžeta. Građani koji nas gledaju, slušajući ovu raspravu od ponedeljka stiču utisak da mi ovde najviše vodimo računa o modnim detaljima ili stilu oblačenja naših političara i da prosto gledaju prenos dana mode iz Milana. Mogli smo malopre čuti da imamo i uključenje Nacionalne geografije, kako se pingvini pare itd. ali običan narod to ne interesuje. Njega interesuje da živi u stabilnoj, jedinstvenoj Srbiji, da živi u miru, da radi i da svojim radom može da izdržava svoju porodicu. Smatram da upravo ova Vlada to i radi. Zbog toga u danu za glasanje JS će podržati sve predložene tačke dnevnog reda. Hvala. 

SNEŽANA PAUNOVIĆ: Hvala vama. Sledeći po redu je gospodin Srđan Milivojević. Izvolite. 

SRĐAN MILIVOJEVIĆ: Poštovani građani Srbije, danas kroz ovaj rebalans budžeta još jednom svedočimo ekonomskom slomu naše države u režiji Aleksandra Vučića, vođe Rio Tinto koalicije i napredne mafije koja više i ne krije da je krajnji cilj i namera uništenje i nestanak Srbije. Oni hoće na kraju svog mandata, kao njihov uzor Stipe Mesić da izjave onu sramotnu rečenicu – naš posao je završen, Jugoslavije više nema, samo će se ovde kazati Srbije više nema. Režim planira povećanje fiskalnog deficita na 2,2 milijarde. Šta znači to prevedeno na narodni jezik razumljiv svakom čoveku? To znači da su zagorele one palačinke iz Loznice gde se miris otužnih palačinki ne može prikriti i prekriti mirisom paštete od 37 dinara i sa dva jaja. Jel vidi neko paštetu od 37 dinara i dva jaja na gozbi SNS na ovoj slici? Naravno da ne. To je namenjeno za vas. Za njih je ananas, kavijar, škampi i ručkovi i vino od 16.000 evra. Uostalom Zorana Mihajlović je izjavila da je SNS postala džuboks za bogaćenje i bahaćenje pojedinaca iz redova SNS. To kaže Zorana Mihajlović. Koji se žetoni ubacuju danas u taj džuboks? Pa žetoni koji će nas mnogo koštati, a to su „Rio Tinto“, Projekat „Jadar“, to su nacionalni stadion od milijardu evra koji će nas koštati, to je EKSPO koji će nas koštati 17 milijardi evra, ali to su, kao što sam kazao, i Jadar i Rađevina i Valjevo i Lukavac, koji će vas koštati vlasti. Moram da vam kažem, nije uspeo ni Oskar Poćorek pre 108 godina da Cer i Kolubaru stavi u austrougarski džuboks, neće moći to ni njegov imenjak Oskar sa Skaj aplikacije posle 108 godina, jer Dobrivoje Gavrić kaže – ne dam. Onaj Dobrivoje Gavrić u čijoj ste kasarni spavali i trenirali boravak u ograđenom prostoru koji čuvaju stražari. „Ne dam“, kaže Dobrosav Gavrić. I vojvoda Vuk kaže – ne dam. Nema para za besplatne udžbenike, niti je besplatno bilo Kosovo i Metohija, ali ima para za povišicu Jorgovanki Tabaković, nema za prosvetne radnike. Jorgovanki ima povišica od 103.000 dinara, jer žena ima trošak. Zaposlila ćerku, mora da časti. Nije to mala stvar. A kakve nam kapitalne projekte nudite? Posle realizacije projekta letećeg taksija, sada je realizovan projekat Beograd, onaj kanal, Beograd-Stalać-Dragobudže-Solun i sada tim kanalom jata delfina dolaze u Beograd i treba nam delfinarijum. Mora delfinarijum, jer eto ti delfini dođu do Beograda i kažu – šta, ti se kupaš u Crnom moru? Praćne se delfin u Crnom moru, šta vidi? Dvadeset četiri apartmana Siniše Malog. Bez veze je. Mora da dođe Egejskim morem do Beograda na vodi, da vidite kako Ana Nemanjić ima blindirana vrata na ve-ceu u apartmanu od dva ara u Beogradu na vodi. Znam da su građani Vojvodine, koji na pragu 21. veka nemaju pijaću vodu, presrećni što vi pravite delfinarijum, kao i ovi ovde ljudi što čekaju na operacije, njih čitavih 70 hiljada čeka operacije u Srbiji ovoga trenutka. Još kada delfinarijum napunimo zlatnim ribicama, pa krenete da skačete u delfinarijum i da trljate ribice ispunjavate želje Šojiću, pa šojićijada ima da bude u punom kapacitetu u ovoj zemlji. A do tada će valjda neko i da popravi bravu na klinici Laza Lazarević, kako bi konačno država o budžetu vodila računa o pacijentima, a ne pacijenti da vode račun o budžetu. I za kraj, brava na Zabeli mnogo dobro radi, kada god se okrene kaže i čuje se – ne-će-te ko-pa-ti. 

SNEŽANA PAUNOVIĆ: Isteklo vam je vreme. Dobro, samo da ste vi rekli. Sledeći je gospodin Akoš Ujhelji. Izvinite, gospodine Ujhelji, daću vam, samo da čujemo. 

RADOSLAV MILOJIČIĆ: Hvala, uvažena predsedavajuća. Poštovani predsedniče Vlade, ministri, reklamiram član 107, dostojanstvo Narodne skupštine i ono je povređeno svaki put kada se neki sluga žutog tajkuna iz Multikoma javi ovde da pogrdo govori, ne o nama, ne o Aleksandru Vučiću, ne o Milošu Vučeviću, već o građanima ove države. Jasno je da ne možete očekivati ništa bolje od čoveka koji aplaudira na govor uvaženog poslanika ovde Šaipa Kamberija, koji govori da je Kosovo nezavisno. Jedini poslanik koji mu je aplaudirao bio je prethodni govornik. Mislim da je tužno što je ta stranka posle Zorana Đinđića i profesora Mićunovića spala da im glavno lice bude ovo. Ja nikada loše ništa neću reći o toj stranci, tu sam proveo 18 godina, nisam rekao ime koje stranke, ali ovakvi, dok sam se ja nešto pitao u toj stranci, nisu mogli da vode ni mesni odbor. I to govori o kvalitetu i kvantitetu. Dok mi govorimo o roditeljskom dodatku, dok govorimo o 300 miliona evra, koliko ulažemo u našu vojsku, dok govorimo o kliničkim centrima u Nišu, Novom Sadu, Kragujevcu, dok govorimo o hrabrom govoru sinoć koji je održao predsednik Vučić i koji je sinoć sebe kandidovao za lidera, ne Srbije, on je to odavno, već lidera slobodnog sveta, dok brinemo o našim medicinskim sestrama, našim doktorima, našim profesorima, sa kojima se svakog dana razgovara, imamo tiradu i cirkusijadu. Poštovani građani, ovo nije odnos bivšeg mog kolege prema nama, ovo je odnos prema vama i zato razmislite da li ćete im dati jedan glas na sledećim izborima, a mi ćemo uvek biti tu za vas da pokažemo razliku između nas koji ćemo se uvek boriti za vas i njih. Hvala. 

SNEŽANA PAUNOVIĆ: Dakle, zloupotrebili ste Poslovnik, član 103. stav 8, od vremena grupe se oduzima. Poslanik Srđan Milivojević. Molim vas, navedite član. 

SRĐAN MILIVOJEVIĆ: Član 27, gospođo Raguš. Vi ste odgovorni da se starate o primeni ovog Poslovnika i bilo mi je jasno da ovde imamo priliku da slušamo repliku, a ne odgovor na moje izlaganje. Da završim samo još jednu rečenicu i neću više i neću tražiti da se izjašnjava Skupština o povredi Poslovnika. Ja dok sam bio poslanik u tri mandata ovakvi nisu mogli da priđu Narodnoj skupštini. 

SNEŽANA PAUNOVIĆ: Da vam je ostalo malo vremena, klasična replika, ali pošto nije, nemam od čega da oduzmem, molim vas, hajde da budemo konstruktivni. Gospodin Akoš Ujhelji. Ja se vama najviše izvinjavam, hvala na strpljenju. Izvolite. 

AKOŠ UJHELJI: Hvala lepo. Poštovana potpredsednice, poštovani predsedniče i članovi Vlade, dame i gospodo narodni poslanici, za poslaničku grupu Savez vojvođanskih Mađara važna stavka rebalansa budžeta su i izdvajanja za sufinansiranje projekata prekogranične saradnje iz Intertek IPA programa 2021-2027. U ovom trenutku u procesu evaluacije je još 14 projekata ukupne vrednosti nešto više od 25 miliona evra, od toga pet projekata je vezano za prekograničnu saradnju Srbija-Mađarska. Programi prekogranične saradnje Srbija-Mađarska su važni jer su komplementarni sa infrastrukturnim prioritetima koji su utvrđeni sporazumima, kao i prioritetima Strateškog saveta za saradnju Srbije i Mađarske, prioritetima Zajedničke komisije za ekonomsku saradnju Srbije i Mađarske, kao i sa prioritetima koje smo naveli u koalicionom sporazumu između Saveza vojvođanskih Mađara i SNS. Poslanička grupa Savez vojvođanskih Mađara rebalans čita ne samo kroz završetak jednog broja kapitalnih projekata, već i kroz najavu novih i realizaciju projekata koji su utvrđeni kao prioritetni. Na primer, 7. decembra 2023. godine zaključnom Vlade naftovod Srbija-Mađarska od Ade do Novog Sada je utvrđen kao projekat od značaja za Republiku Srbiju, a listom prioritetnih investicija naftovod je planiran kao jedan od strateških u oblasti snabdevanja naftom. Od 23. septembra do 7. oktobra Nacrt prostornog plana područja prostorne namene infrastrukturnog koridora naftovoda granica Mađarske-Novi Sad je na javnom uvidu. Na 11. sednici Zajedničke komisije za ekonomsku saradnju Srbije i Mađarske je dogovoreno da se među prioritetne projekte uvrsti i granični prelaz Hercegsanto-Bački Breg, za koji je iz IPA fondova finansirana izgradnja potrebne planske dokumentacije i tačka je koalicionog sporazuma. Takođe, iz IPA fondova je urađena projektno-tehnička dokumentacija za rekonstrukciju 13 kilometara deonice pruge Subotica-Baja, koja predstavlja deo pruge Subotica-Segedin-Baja i tačka je potpisanog koalicionog sporazuma između Saveza vojvođanskih Mađara i SNS. Zahvaljujući saradnji između predsednika Republike Srbije Aleksandra Vučića i premijera Mađarske Orbana Viktora, životnoj misiji Ištvana Pastora i posvećenosti predsednika Saveza vojvođanskih Mađara dr Balinta Pastora da radi na unapređenju uslova svakodnevnog života i rada, rezultati su vidljivi. Sa jedne strane, uz uvažavanje argumenata predsednika Saveza vojvođanskih Mađara Balinta Pastora sa premijerom Orbanom, dogovoreni su konkretni koraci koji olakšavaju prelazak granice, produženje graničnih prelaza, biće zaposleno više graničnih policajaca. Takođe, dogovoreni su i najjednostavniji modeli carinske kontrole na pruzi Subotica-Segedin. Sa druge strane, dnevnim kontaktima sa ministrima u Vladi Republike Srbije, posebno sa gospodinom Vesićem dogovara se zajednički rad na izgradnji putne infrastrukture utvrđene koalicionim sporazumom i to Bečej-Bačka Topola, Orom-Čantavir, Banatsko Aranđelovo-Crna Bara, Nova Crnja-Toba, Subotica-Bikovo, dogovara se ubrzanje početka radova na proširenju kanalizacione mreže u okviru „Čista Srbija“ i rešavaju problemi koji nastaju u drumskom saobraćaju zbog radova na izgradnji železničke pruge Budimpešta-Beograd. Spomenuo sam u prethodnom izlaganju Majšanski most i izgradnju kružne raskrsnice. Postignuti rezultati potvrđuju da su stavovi Saveza vojvođanskih Mađara i Balinta Pastora uvaženi na opštu korist u Budimpešti i u Beogradu. Zahvaljujem na pažnji. 

SNEŽANA PAUNOVIĆ: Vama najlepše hvala. Vi ste imali značajno više vremena, što ste bili konstruktivni. Pre nego što pređemo na sledećeg govornika, jedno obaveštenje. Primili ste ostavku narodnog poslanika gospodina Mirze Hajdinovića na funkciju narodnog poslanika u Narodnoj skupštini i Izveštaj Odbora za administrativno-budžetska i mandatno-imunitetska pitanja. Saglasno članovima 132. i 133. Zakona o izboru narodnih poslanika, Narodna skupština na predlog nadležnog odbora konstatuje da je prestao mandat pre isteka vremena na koje je izabran, narodnom poslaniku Mirzi Hajdinoviću danom podnošenja ostavke. Saglasno Zakonu o izboru narodnih poslanika izvršiće se popunjavanje upražnjenog poslaničkog mesta u Skupštini. Sledeći na redu je general Mitar Kovač. Izvolite. 

MITAR KOVAČ: Hvala poštovana predsedavajuća, predsedniče Vlade, članovi Vlade, poštovane dame i gospodo narodni poslanici, pre svega ove zakonske predloge sam gledao sa svoje profesionalne višedecenijske, da kažem, nadležnosti ili funkcija koje sam obavljao i to bezbednosne i odbrambene funkcije. Mislim da neka rešenja u zakonskim projektima i polazim od toga jesu dobra, prvenstveno ona koja se tiču porodice. Tu kao poslanička grupa glasaćemo za taj zakonski predlog. Mnoge negativne stvari odnose se na rešenja u Zakonu o rebalansu budžeta. Iz niza tih rešenja koja nisu u skladu sa našim viđenjem, nećemo glasati za taj zakonski predlog. Pre svega, ta zakonska rešenja su izraz okolnosti koje se sprovode u okviru hibridne agresije od 2000. godine posebno pa do danas. Nažalost naša država je postajala sve manje suverena. Zato danas možemo govoriti da taj niz godina od neke 24 godine doveo je Srbiju u neokolonijalni položaj sa smanjenim ili ograničenim suverenitetom. To se može ustanoviti po nizu indikatora od kojih ću samo neke pobrojati. Pre svega oseti strani uticaj u smislu definisanja budžeta, njegove strukture, izvora finansiranja, a verovatno samim tim i onih rešenja koja nisu finansijske prirode koja se tiču bezbednosti, odbrane i drugih funkcija države. Obaveštajna delatnost inostranih službi i njihov uticaj na donošenja strateških odluka postajao je sve veći u minule dve decenije. To se oseti i kroz rad izvršne, zakonodavne vlasti, pa i sudova. Posebno po pitanju Kosova i Metohije. Nemam vremena da pobrajam sve ono što je problematično ili sporno povodom Kosova i Metohije, mislim da to većina nas zna. Međunarodni monetarni fond i Svetska banka gde su prisutni u kreiranju strateških odluka, naravno da utiču na smanjeni suverenitet države i na neokolonijalni njen položaj. To se pre svega vidi kroz rasprodaju strateških resursa države, od izvora vode, rude, pa do evo sada naznaka privatizacije „Elektroprivrede“. Pogoršan ekonomski izbor ili pogrešan ekonomski model počiva na stranim investicijama, na gubljenju svojih izvora finansiranja. Sledeće, profit koji se stiče u državi odlazi van Srbije. Ni jedna država se nije mogla u istoriji razviti bez sopstvenih prihoda ili izvora finansiranja ili novostvorene vrednosti. Da ne bih pobrajao druge indikatore. 

SNEŽANA PAUNOVIĆ: Gospodine Kovač, isteklo vam je vreme, molim vas samo završite misao. 

MITAR KOVAČ: Postavljam pitanje. O „Rafalima“ bi mogao govoriti dva sata. To je nešto što je strateški promašaj naše odbrane i pogrešan strateški model koji gura Srbiju na stranu kolektivnog zapada, a mislim da će se to posebno osetiti u narednim godinama. 

SNEŽANA PAUNOVIĆ: Sledeća je gospođa Biljana Đorđević. Izvolite. 

BILJANA ĐORĐEVIĆ: Zahvaljujem. Ja bih da kažem da države koje ulažu u obrazovanje imaju budućnost. Kao što sam pre nekoliko dana istakla. U susednoj Bugarskoj nastavnici imaju plate za 30% veće od republičkog proseka. Ja verujem da to zna i ministar finansija Siniša Mali, zato je ulagao u Bugarskoj i kupovao stanove i veruje u budućnost Bugarske. Ali, mi živimo u Srbiji. Voleli bi da tako bude i u Srbiji. Povećanje plata za prosvetne radnike od 15% zašta se zalaže Zeleno-Levi front, na godišnjem nivou značilo bi uvećanje 25 milijardi dinara. Nije to neka cifra koju vi ne možete da izdvojite, samo nećete. Nećete da je uložite u obrazovanje. Da ne bude da pričamo samo o platama, ja bih da istaknem i problem infrastrukture. Dakle, samo za jedan stadion imamo 31 milijardu dinara, a za renoviranje škola samo dve milijarde i 800 miliona dinara. U toku ovog meseca obrušio se plafon škole u Leskovcu na dve učenice, u Žitorađi bilo je takvih slučajeva, znamo, čitamo po lokalnim portalima, po nekada to dođe i do nacionalnih vesti. Sigurna sam da smo imali nešto što se obično sprovodi na lokalu u razvijenijim zemljama, mada je počelo u jednoj nerazvijenoj koja se borila protiv korupcije, a to je Brazil, stvar koja se zove participartivno budžetiranje, uključivanje građana u odlučivanje o budžetu, na šta ide njihov novac, da građani ne bi odlučili da ulože u EKSPO, u stadion kada im se škole raspadaju, plafoni obrušavaju na njihovu decu. Umesto toga, dakle, pored naših škola su kockarnice, dečija igrališta renoviraju, kladionice. Poručila bih ministru trgovine koji danas nije ovde, poslaću mu uskoro jedno pismo, mi smo poslali komentare, trenutno je, očito se spremaju izmene zakona, mi smo podneli predlog jednog zakona o zabrani reklamiranja kockarnica i kladionica, a imamo i te predloge u vezi sa povećanjem poreza. Odgovorila bih takođe premijeru Vučeviću koji je nas optužio da smo mi elitisti zato što pričamo o obrazovanju. Ne, mi smo ljudi koji dolaze iz obrazovanja i naravno da nam je to važno, ali činjenice su da 22,44% prema poslednjem popisu je visokoobrazovanih u Srbiji. Dakle, to jeste neko povećanje u odnosu na popis iz 2011. godine, ali i dalje smo među zemljama sa najmanjim procentom visokoobrazovanih u Evropi. Dakle, to su činjenice, verovatno tome doprinose i to što mnogi obrazovani ljudi napuštaju ovu zemlju i možda ne toliko zbog siromaštva ti visokoobrazovani nego zbog sistema – a znaš li ti ko sam ja, jer ne dolaze siromašni u škole da nastavnicima viču – znaš li ti ko sam ja, nego ljudi povezani sa SNS, jer oni jedino mogu da kažu –znaš li ti ko sam ja i ko stoji iza mene. Dakle, svi ljudi su za nas jednako vredni i oni sa školom i ono bez. Nije sramota nemati fakultet, sramota je to ne lagati. Nas su učili kao decu, da ko laže taj i krade. Zato smo postavili juče pitanje generalnom sekretarijatu Vlade - da li se stvarno u arhivi nalazi diploma ministarke Milice Đurđević Stamenkovski, koji fakultet, koji univerzitet i koje godine je izdao tu diplomu? Pitanje za ministra finansija - da li je povećanje sa 1,3 na 15 milijardi dinara za generalni sekretarijat Vlade samo u ovom rebalansu, u svakom se dosta povećava novac za generalni sekretarijat Vlade, novac koji služi da se sakrivaju diplome ili da se sakriva neka druga vrsta krađe? Odgovorite nam makar na to pitanje. Hvala. 

SNEŽANA PAUNOVIĆ: Sledeći reč ima gospodin Miroslav Aleksić. Izvolite. 

MIROSLAV ALEKSIĆ: Zahvaljujem, predsedavajuća. Poštovani građani Srbije, evo tri dana slušamo iluzije i bajke ministra Siniše Malog, mada je, doduše, Siniša Mali, nikad veći, utihnuo nešto danas, ne priča više ni o minusu, ni deficitu, ni o javnom dugu, ni o platama. Sve što je "nikad veće", nešto je danas utihnulo. Što se tiče moje diskusije, imao sam neke odgovore, konkretno od ministarke Đedović, vezano za "Ziđin", ali mi odgovara preko Instagrama, nema je danas ovde. Ja ću njoj da odgovorim opet preko Skupštine - rekla i slagala građane da "Ziđin" nema nikakvo vlasništvo od 2.000 hektara, niti pravo na rudnike bakra i zlata, već da su oni kupili 63% kompanije u Boru. Tačno, "Ziđin Koper". Ali, "Ziđin Majning, gospođo Đedović i premijeru, odgovorite da su kupili 2.000 hektara privatnih parcela, da je najveće nalazište procenjeno bakra i zlata u Evropi i jedno od najvećih u svetu, a procenjene vrednosti su 14 miliona tona bakra i 300 tona zlata ili 140 milijardi. Dugujete odgovor građanima za to, pošto ministarka Đedović samo preko Instagrama odgovara. Dalje, ministar Mali "nikad veći", sa nikad većim budžetom, nikad više para, očigledno ne razgovara sa svojim ministrima u Vladi. Evo, danas Slavica Đukić Dejanović kaže - nema novca za veće povećanje plata u prosveti. Danas to žena kaže, nema je sada tu. Kako? Jel ima ili nema para? Pre neki dan ministar Lončar kaže - nema para za rešavanje lista čekanja, čekamo predsednika da se vrati. Jel ima para ili nema para? Koliko znam, Ministarstvo unutrašnjih poslova za policiju pare nije imalo za plate, nego su javna preduzeća pozajmljivala da policajci prime plate. Kako to nikad više para i veći budžet a nema para za plate? Što se tiče prioriteta projekata i ostalih stvari, milijardu koju trošite za stadion, uključujući i prugu do stadiona, je taman toliko da imamo 20 novih kliničkih centara od 50 miliona evra, kao što je bio onaj u Nišu. Bolnice po Srbiji se raspadaju. Krenite da vidite kako izgledaju. Za stadion ste mogli da napravite 20 kliničkih centara kao što je onaj u Nišu, a da ne govorim koliko bolnica. Ali, vama treba stadion, treba da radi "Milenijum", Zvonko, ovi, oni, itd. Ne bi bilo to ništa toliko strašno da u Vladi o budžetu ne misli čovek koji je sinonim za korupciju. Evo detalji Uprave za sprečavanje novca Republike Srbije - Siniša Mali kontrolisao je najmanje 45 bankovnih računa, od kojih su neki otvoreni na njegovo ime, neki na njegove članove porodice, pokazuje izveštaj Uprave za sprečavanje novca. Ovaj dokument ukazuje na različite transakcije koje se mogu smatrati pranjem novca, a najveće je ono od pola miliona evra koje je Mali sebi uplatio sa britanskih Devičanskih Ostrva. Ne kažem ja, nego Uprava. Dalje kaže, takođe ta Uprava, da je kao direktor of šor firme sa britanskih Devičanskih Ostrva kupio dve firme u Bugarskoj koje su posedovale 23 stana. Dalje se kaže da je kao direktor Centra za tendere u Agenciji za privatizaciju dogovorio da "Lukoil" kupi srpsku nacionalnu kompaniju "Beopetrol" a Savet za borbu protiv korupcije označio je ovaj posao kao koruptivan i naveo da je "Lukoil" oštetio državu. Dakle, gospodine Siniša Mali, "nikad veći", od nikad većeg budžeta, kako stoje stvari, biće nikad veća robija za vas jednog dana. Hvala. 

SNEŽANA PAUNOVIĆ: Gospodin Miloljub Albijanić. Izvolite. 

MILOLJUB ALBIJANIĆ: Uvažena potpredsednice Narodne skupštine, uvaženi predsedniče Vlade, poštovani ministri i poštovani narodni poslanici, nisam imao želju da koristim i neću iskoristiti sve raspoloživo vreme, ali imam jaku potrebu, jak osećaj da kažem nekoliko rečenica. Prvo, kada se radi o nacionalnom interesu logično je i prirodno da se svi ovde u parlamentu saberemo i zajednički promišljamo šta je najbolje za nacionalne interese, i ja sam imao priliku, pošto sam u politici bio i ranije da prisustvujem nekim mestima u inostranstvu i da čujem od naših ljudi da kritikuju našu Vladu i naše ministre po pitanju spoljne ili neke druge politike i ja sam ih opominjao jednog gradonačelnika posebno i on se naljutio na mene od tog dana. Zašto to kažem, sinoć je predsednik Republike bio u UN, a mi se ovde svađamo i raspravljamo o različitim pitanjima i nemamo taj zajednički osećaj da je on rekao neku dobru reč o ovoj zemlji i njenom položaju. Mi smo mali narod, ali taj mali narod ima svoje mesto u svetskoj istoriji i mesto u svom nacionalnom osećaju i ponosu. Ja ne razumem zašto se toliko raspravljamo, jer trebaju nama Crnogorci, Hrvati ili neko drugi iz drugih zemalja da pokazuju kako se u parlamentu pokazuje, jedno dostojanstvo prema spoljnoj politici. Kada je u pitanju spoljna politika, ja zaista smatram da moramo imati zajednički interes, valjda je to nešto normalno, nešto što odlikuje neki narod. Ako hoćete, u našem programu Zdrave Srbije i piše na osnovu zakonopravila Svetog Save, na osnovu Zakonika cara Dušana, znači imamo, hoćete li da razmatramo, šta je Cvijić smatrao za neki nacionalni interes, kaže Srbi su narod koji imaju jak osećaj za pravdu, pa čemu onda toliko raspravljanje oko običnih pitanja koji su pitanja raspodele budžeta, normalno da dolazi do rebalansa budžeta, jer je ova Vlada izabrana u ovoj tekućoj godini. Neka ministarstva imaju neku potrebu, neka druga manju i sasvim je ljudski i logično da to na jedan normalna način razmatramo. Apelujem na ovaj parlament da budemo dostojni i da pokažemo drugima kada se radi o spoljnoj politici da smo na visini zadatka, da smo svi kao jedan, a ne da se raspravljamo i različito tumačimo različite stvari. Valjda kada su takve stvari u pitanju, kao što je naše gostovanje u UN, možemo da pokažemo jedno visoko dostojanstvo. Zahvaljujem i hvala vam, nadam se da nisam mnogo vremena potrošio. 

SNEŽANA PAUNOVIĆ: Najlepše hvala na korektnom stavu. Imali ste mnogo više vremena. Od ovlašćenih još gospođa Aleksandra Tomić. 

ALEKSANDRA TOMIĆ: Uvažena predsedavajuća, poštovani premijeru, ministri, kolege poslanici , predlog budžeta za 2024. godinu usvojen je 26. oktobra prošle godine i tada je Ministarstvo finansija i Vlada u jednom drugom sastavu veoma konzervativno projektovala sam rast na 3,5 posto sa projekcijom javnog duga na 51,7 posto i tada je nezaposlenost bila 9,5 posto. Ono što je važno reći da sada, nakon ovoliko meseci funkcionisanja nove Vlade i novih okolnosti koje se dešavaju na svetskom tržištu kapitala i usluga, mi imamo pozitivne rezultate, imamo veće prihode za 132,5 milijardi dinara nego rashode, što je 6,5 posto od ukupnog budžeta koji je projektovan za prošlu godinu. To su rezultati koji pokazuju da i ova Vlada i ona koja je pre toga bila u stvari dobro radila svoj posao, dobro predvidela i projektovala svoje finansije i sve svoje projekte koje je tada još zapisala. Mi smo sada ovde u prilici da moramo da nastavimo određene projekte i prosto je negde čudno što se napadaju projekti koji su usvojeni ne samo godinu, nego i dve godine pre ovoga zato što smo mi sebi zacrtali ne samo određene nivoe plata za 2027. godinu, 1.400 evra prosečnu platu, penziju 650 evra, minimalnu platu, znači od 650 evra, nego zato što smo sebi zacrtali ekonomski rast za koji Svetska banka rekla da je Srbija sposobno da do 2027. godine da ide sa stopama rasta od 6% i 7%. Nemojte da zaboravite da samo pre četiri godine mi smo imali koronu, mi smo velike potrese, kada pričamo o samoj ekonomiji, da je tada projektovan deficit naš bio 8,3%, 2021. godine 4,5%, 2022. godine 3,3% i za ovu godinu projektovan 2,2%. Mi smo sada rebalansom povećali taj deficit na 2,9%. Inače, svi ekonomisti kažu da bilo koji deficit do 3% ne može da ugrozi bilo kakve javne finansije i mogućnost funkcionisanja uopšte javnih finansija i države i plata ukoliko imate pokrivenost spoljno-trgovinskih uvozom i izvozom preko 60%, a nama je 66,6%, i ako imate strane direktne investicije preko četiri milijarde evra. Naš je za ovih osam meseci 4,52 milijarde evra. Prema tome, neću da vam kažem da je za zadnjih pet godina uloženo stranih direktnih investicija 15,9 milijardi evra. Znači, strani investitori su prepoznali Srbiju kao dobro mesto za investicije i zato je ova Vlada smatrala da je potrebno da jedan investicioni zamah koji je nazvan EKSPO mora da jednostavno održi nivo investicija na ovom nivou da bi mi zaista dostigli ove stope rasta do 2027. godine bez obzira na sva ratna dešavanja na istoku i na zapadu. Prema tome, za nas je veoma bitno da ono što su rezultati, pozitivni rezultati mi sada delimo sa građanima Srbije. Nemojte da mi kažete da je ekonomski slom to što hoćemo da poljoprivrednicima damo više 18 milijardi dinara umesto 118 koje su projektovani budžetom za ovu godinu, da je to povećanje praktično udela u samom budžetu za same poljoprivrednike. Podsetiću vas da u EU su ukinuta sva davanja i sve subvencije poljoprivrednicima, zato što je to prva mera kada su određene ekonomije u problemu. Srbija nije u problemu sa finansija i zato povećava davanje i kada je u pitanju poljoprivreda i kada je u pitanju zdravstvo. Neko kaže da smo u kolapsu, a u zdravstvu se povećava za 28,7 milijardi dinara, znači, davanja za ovu godinu, plus ono sve što je projektovano od prošle godine za ovu godinu. Dakle, 12 milijardi dinara dajemo u prosvetu više nego što smo planirali prošle godine za ovu godinu. To što nivo plata počinje da raste tek od 1. januara, vi ste zaboravili da u ovoj godini je nivo plata praktično bio definisan i povećan za 10%, to što dve milijarde evra više dajemo za nauku sa ovim rebalansom je samo pokazatelj da jednostavno u ovim oblastima mi jako brzo napredujemo, pogotovo kada je u pitanju veštačka inteligencija, pogotovo kada je izvoz IKT-a, odnosno informacionih tehnologija u pitanju. Mi smatramo da ćemo ovu godinu završiti, na osnovu svih podataka, sa četiri milijarde evra izvoza iz oblasti IKT-a. Podsetiću vas da 2015. godine to je bilo svega 611 miliona evra. Prema tome, pogledajte koliko je Srbija napredovala. Da li smo zadovoljni i da li imamo razloga da kažemo – ne, ovde ćemo sada da stanemo, pa ćemo da se bavimo nekim drugim stvarima? Ne, mi idemo dalje, mi moramo da završimo projekte kao što je obilaznica oko Kragujevca, moramo da završimo putnu infrastrukturu Šabac- Loznica, zatim Dunavski koridor, odnosno magistralu, zatim Nacionalni stadion zato što je to glavni, praktično, infrastrukturni projekat oko koga će se dešavati manifestacija EKSPO 2027. godine za koju je glasalo 84 zemlje. Pa, i vi ste imali Univerzijadu, pa jeste li koristili razne metode da sagradite neke nove objekte za sportsku infrastrukturu da biste zaista opravdali kao dobri domaćini međunarodne manifestacije, s tim što ste onda vi to gradili ne iz realnih izvora, ne iz kreditnih linija, nego iz toga što je Šarić zajedno sa tadašnjim Miškovićem jednostavno gradio takve objekte, a država je morala da se odrekne zakupa na državnom zemljištu. Znači, budžet je praktično stradao na kontu takvih projekata. Mi to ne radimo, mi radimo iz realnih stranih investicija, iz realnih kredita i mislite da bi tri rejting agencije dale pozitivno mišljenje Srbiji da zaista ti rezultati nisu dobri? Ne bi uopšte dolazili ovde, kao što ste vi oterali MMF 2012. godine upravo zato što niste smeli da im pokažete realne rezultate jer ne postoje laži kada su u pitanju svetske finansijske institucije. Oni vas jednostavno skroziraju kada su u pitanju javne finansije sa svih aspekata, i sa bankarskih i sa javnih i sa zaduženja i sa onog što se zovu sudske presude, za šta ste vi bili dužni, recimo, građanima Srbije, kada su u pitanju vojni penzioneri. Dakle, 15 milijardi dinara ste imali sudskih presuda po tom pitanju, plus presude za, recimo, obdaništa, kada su u pitanju roditelji koji su plaćali više vrtiće u Beogradu. 

SNEŽANA PAUNOVIĆ: Molim vas, završite misao, isteklo je vreme. 

ALEKSANDRA TOMIĆ: Hvala vam. Zato ćemo u danu za glasanje sigurno podržati ovakav Predlog rebalansa. 

SNEŽANA PAUNOVIĆ: Najlepše hvala. Od ovlašćenih, gospodin Borislav Antonijević. Izvolite. 

BORISLAV ANTONIJEVIĆ: Mnogo puta je rečeno i ja ću podržati to da, evo, tri dana raspravljamo o budžetu. Neko je raspravljao, neko postavljao pitanja, ali za tri dana nismo dobili odgovore na mnoga pitanja koja smo postavili, pa evo postavićemo ta pitanja Ministarstvu finansija pismeno, pa ćemo o tome obavestiti javnost putem konferencije za novinare pošto izgleda ovde ne možemo dobiti odgovore na ta pitanja zašto se nešto radi. Isto tako, hoću da postavim pitanja… Jeste, u pravu ste, ulaže se u vojsku, ulaže se u opremu, ali hteo sam da pitam zašto Srbija zauzima kurs prema zapadnim zemljama, zašto zauzima pogrešan kurs prema ljudima i prema zemljama koje su naše neprijateljske zemlje, a to se vrlo lako vidi kroz ovu nabavku Rafala i prva rata koja je planirana u ovom budžetu. Samo da znate, ne razumemo zašto se Afrika dekolonizuje, a mi sebe stavljamo u suprotan status, da dozvoljavamo da nas oni kolonizuju svojom opremom. Uzimamo opremu sa kojom ne možemo da se branimo, koja može biti isključena svakog momenta ako nas napadne neka od zemalja NATO-a, no srećom da u okruženju nemamo ni jednu zemlju NATO-a, pa nema ko da nas napadne. Nije mi jasno nikako, obzirom da je naša delegacija bila na formu BRIKS-a, u Moskvi, dobili smo direktan odgovor od njihovog Nacionalnog saveta za bezbednost da oni bi bili u stanju da nam isporuče Suhoje 35 i to po duplo manjoj ceni nego što smo platili Rafale. Nekome je smešno, a onda bih i postavio pitanje, pošto smo kontaktirali i čuli smo se sa ljudima u Kini. Njihov kineski avion J-10, koji je ministar Vučević označio kao vrhunski borbeni avion… dobacivao nikada ništa. I od ministra Vučevića smo čuli pohvale za J-10, kineski borbeni avion, isto po duplo manjoj ceni od Rafala, koji bi bio mnogo upotrebljiviji nego ovi koje nabavljamo i koji će prvi već stići 2028. godine, kada se već nadam da će Rusi biti na Balkanu, pa ne znam šta će nam trebati. Jeste, čujemo da je predsednik u Generalnoj skupštini UN dobio pohvale od ministarke Milice Stamenkovski, pošto se u njegovom govoru podržavaju interesi i podržava se ono što je naše obeležje. Samo me interesuje kakvo je to čuvanje tih naših porodičnih i tradicionalnih vrednosti, da li time što se angažuje pet hiljada policajaca da zaštiti paradu srama, koja je organizovana? Da li se to podrazumeva da su to čuvanje tih porodičnih vrednosti i da se tako čuvaju? Da li se čuvaju porodične vrednosti tako što se kroz prozor Narodne skupštine ističe zastava LGBTQ plus neke organizacije? I da li možemo da očekujemo da se u narednom periodu, pošto nismo dobili izjašnjenje od Narodne skupštine Republike Srbije, kako je mogla da se ističe takva zastava? Ja vas, opet molim da ne dobacujete, to je krajnje nekulturno, jer ja vama nisam dobacivao. Ja vama nisam dobacivao, ja vama nemam šta da dobacim, pošto sve to što pričate je smešno. Interesuje me da li u narednom periodu možemo da očekujemo i ostale zastave raznoraznih satanističkih organizacija, pedofila, da se istaknu? I da li se tako čuva nacionalni identitet i nacionalne vrednosti, što se ispred Doma omladine čuva zastava od strane policije „Prajda“? To je ta 2022. godina, kada je predsednik rekao da parade neće biti, kada je tadašnji ministar Vulin potvrdio da je predsednik rekao da parade neće biti, ali onda je došao onaj koji se sluša i koji naređuje, gospodin Hil, i rekao da će parade biti, pa je onda ocenjeno da to nije parada nego da samo policija, pet hiljada policajaca sprovodi učesnike do Tašmajdanskog parka, tako što su pokazivali zadnjicu ispred naših svetinja, crkve Svetog Marka, skrnavili spomenik Milice. Da li se tako čuvaju naše vrednosti? Milice, da vas podsetim na vašu izjavu da ćete postati najveći neprijatelj predsednika Vučića ako ne pocepa francusko-nemački sporazum, pa čisto da vas podsetim da ga nije pocepao. O budžetu nemamo više šta ni da pričamo, jer su sve priče besmislene. Vi ste budžet doneli tako kako vama odgovara, a ne kako odgovara Republici i narodu Srbije. Vi ćete budžet usvojiti, jer vas je više, ali samo da znate da se za sve odgovara i da će za to jednom doći vreme. 

SNEŽANA PAUNOVIĆ: Gospodin Jovanov ima reč. Izvolite. 

MILENKO JOVANOV: Dve stvari samo. Kao što reče potpredsednik Vlade Vulin danas, kad čujete da neko tako urla dok govori, znači da nešto nije kako treba i da postoji neki problem. Dakle, da li je on zvao neki kineski restoran da poruči avione, ja to stvarno ne znam i ne mogu da ulazim u to i šta su mu rekli, to mene ne zanima, ali to da nam se oni predstavljaju kao neko ko ima nekakve veze i ko sluša nekakve ruske poruke itd. Znate, Marija Zaharova je pred jedan skup ovde rekla da je to pokušaj obojene revolucije u Srbiji. Oni su u tom pokušaju obojene revolucije učestvovali, doduše, tamo su ih išutirali, ispljuvali i poslali kući, ali su oni prisustvovali. Oni su bili aktivni učesnici obojene revolucije u Srbiji, pod a. Pod b. za tu zastavu LGBT istaknutu na Skupštini, obratite se onima koji su je istakli, to su oni sa kojima zajedno učestvujete u obojenoj revoluciji, pa kada se sledeći put nađete na Terazijama, pitajte vaše kolege sa kojima zajedno rušite vlast ovde u Srbiji u obojenoj revoluciji - zašto ste kolege istakli tu zastavu, znate, mene to vređa. Ne vređa vas ništa. Učestvovaćete u svemu, jer to što se lažno predstavljate kao predstavnici neke proistočne priče je davno provaljeno i davno ovde sve jasno. Nemate veze vi sa tim. Vi ste ovde štaka na koju će se nasloniti liberalna opozicija, a vi ste taj nacionalni šmek koji treba da da. Vi ste prevaranti obični i narod vas je prozreo. Marsovce možete da jurite tim avionima koje ste izmislili. 

SNEŽANA PAUNOVIĆ: Po Poslovniku, gospodin Borko Stefanović. Izvolite. 

BORKO STEFANOVIĆ: Član 107. Zašto član 107? Zato što je prethodni govornik izneo niz vrlo, vrlo ozbiljnih ružnih optužbi za predstavnike polovine građana Srbije, da hoće da sruše državu, obojene revolucije i slično. A ja sam zbunjen, pošto znam da neki vrlo uticajni zapadni ambasadori u stvari govore sve vreme da je Aleksandar Vučić i da je SNS obojena revolucija. Tako da, meni nije jasno uopšte zašto kolega ovako neukusne stvari govori o opoziciji, umesto da se okrene oko sebe i da sačeka dolazak predsednika sa Ist Rivera. Hvala. 

SNEŽANA PAUNOVIĆ: Reč ima ministar Vulin. 

ALEKSANDAR VULIN: Evo, treći dan pažljivo slušam. Svašta sam čuo, samo još nisam čuo ništa o budžetu, ništa o rebalansu, nijednu ideju. To nismo mogli da čujemo. Evo, čujemo kako dobacuju. Meni je drago da ja vama izazivam toliko emocija. Lepo je to, znate. Najgore je kad je čovek ravnodušan, kad prođu kraj vas, ni ne znaju ko ste. A vi znate, ja sam vam zaista zahvalan na tome. Lepo je znati, posebno što imate tako te istančane emocije. To iskazujete na tako jedan pristojan način. Lepo je znati. Šta želim da kažem? Prvo, gospodo, oružje, posebno sofisticirana tehnika se ne nabavlja na javnim skupovima. Ne možete da čujete ni od jednog Saveta bezbednosti. Ja sam nedavno bio sa sekretarom Šojguom, pre njega sekretarom Petruševim. Oni se time ne bave. Oni se ne bave prodajom oružja, ni kupovinom oružja. Oni se bave nekim potpuno drugim pitanjima. To od njih niste mogli da čujete, bar ne relevantnih predstavnika. Države odlučuju šta će da kupe, kad će da kupe i to se radi godinama. Ne radi se ad hok, nije tako jednostavno. Lično sam učestvovao u pregovaranju za nabavku kineskih FK3 PVO sistema i to je bilo, recimo, 2018. ili 2019. godine, a stiglo je pre godinu dana. To su stvari koje ne možete da kupite. Potrebno je ozbiljno vreme, ozbiljni pregovori, ozbiljni razgovori, stručnjaci se u sve to uključuju. Cene se menjaju iz milion i jednog razloga, tako da ne možemo ni na koji način tako da razmišljamo. Da li je danas lako dobiti rusko oružje? Jako teško, skoro nemoguće. Samo da znate jednu stvar, kada smo svojevremeno, mnogo pre sukoba u Ukrajini, dobili kroz vojno-tehničku pomoć ruske T72 tenkove, odlični tenkovi, trebaju nam, korisni, stigli su do nas, jedva su stigli. Dunav je bio blokiran. Prekršena je Dunavska konvencija, nisu im dali da pređu. To je realnost. To je tako. Šta bi mi voleli ili ne bismo voleli. Kada smo transportovali kiparske helikoptere, koje smo kupili od Kipra, kao što znate, MI35, sjajni, fantastični, ruski, ali kažemo kiparski helikopteri, od kiparske vojske, jedva, jedva su stigli do nas. Bilo je genijalnih ideja da ih uzmu, da se uzmu od naše vojske, da ih otmu, kao što su otimali lekove za vreme korone, potpuno isto. Jedva smo uspeli da ih dobacimo. Dakle, nije to tako jednostavno. Uostalom, odluka o kupovini Rafala ili MIG ili bilo kog drugog oružja, oruđa, letilice, šta god, ne može se doneti bez odluke Generalštaba, ne može. Ministar odbrane ne može, pa čak ni vrhovni komandant ne može da naredi kupovinu bez saglasnosti načelnika Generalštaba. To je jednostavno tako. Ne može se to tek tako uraditi. Ove odluke ne govore o našoj političkoj orijentaciji. Izvinite, pa mi smo kupili kineski PVO. Šta to znači? Hoćemo da postanemo član ŠOS-a? Mislim, ja bih možda i voleo, iskreno, ako mene pitate, ali to ne znači što smo kupili FK3 da ćemo postati član ŠOS-a ili zato što smo kupili ruske MIG-ove i dobili nešto iz pomoći, nešto pokupovali, 29. i iz Belorusije, da ćemo postati član ODKB. Pa, ne znači to to, jednostavno ne znači. Pratite našu orijentaciju. Ovo je jedina zemlja koja nije uvela sankcije Ruskoj Federaciji. Ja sam ponosan na to. Ovo je jedina zemlja koja nije upala u antirusku histeriju. Ovo je jedina zemlja gde se ruski građani osećaju kao ljudi. Ovo je jedina zemlja gde možete da vidite sve ruske medije. Jel vidite vaše kolege iz opozicije kako su oduševljeni zbog toga? Jel vidite njihove radosti zbog toga? Oni bi da odu na pašnjak ispred američke ambasade i da kažu – nema više „Raša tudej“, ukinuli smo je „Sputnjik“, dobro je. Zato pazite, vodite računa o tome kada nas kritikujete s kim nas kritikujete i na koji način nas kritikujete. Nije ova vlast u Skupštini izmislila LGBTQ, kako god da se zove, zastavu. To su uradile vaše kolege, što se ne okrene, priča s nekim, neće da se okrene da vam kaže da je on to uradio i da je ponosan na to. Da se ja pitam, apsolutno bih odgovarao za to po zakonu zato što je skrnavljenje ugleda ove institucije.

DRAGANA RAKIĆ: Predsednica Skupštine je LGBT.

ALEKSANDAR VULIN: Gospođo, jako poštujem vaše godine, gospođo, veoma poštujem vaše godine. Majka me je naučila da se ne svađam sa gospođama u vašim godinama i ja to poštujem. Molim vas nemojte. Dakle, šta hoću da vam kažem? Svako ima pravo na svoje seksualno opredeljenje i ovo je slobodna zemlja, ali niko nema pravo da izmisli LGBT ili bilo koju drugu zastavu na Skupštini. Niko nema pravo da stavi rusku zastavu na Skupštinu. Nema pravo da stavi američku zastavu na Skupštinu, nema pravo da stavi LGBTQ zastavu na Skupštinu. Može samo srpsku i zna se ko može da je stavi. Nemojte da pokušavate da podmećete tako nešto. Molim vas, imam veliko poštovanje za vas lično, za vaše godine, za vaše životno iskustvo. Ne želim da se svađam sa vama. Molim vas, tako se i vi ponašajte. Nemojte nikako drugačije. Dakle, to sa zastavama raspravite, a treba raspraviti i sa našim pravosuđem, i to se apsolutno slažem sa vama da treba raspraviti, da treba raditi po tom pitanju. Da, potpuno ste u pravu. Treba ulagati više u obrazovanje, ali bojim se da je za neke potpuno kasno. Ovde je gospodin Aleksić koji nam svima drži predavanje. Čovek zna sve, zna ekonomiju, zna vojsku, zna filozofiju. Da smo na vreme ulagali u vaše obrazovanje, ne biste prvu godinu srednje škole završili sa prosečnom ocenom 2.50. Kaže, prve dve 3.40, treća 2.50, izvinite, četvrti razred prosečna ocena 2.86. Bogami, ni na fakultetu nije bio loš, prosečna ocena posle 10 godina studiranja 6.33. Ne zna se ko mu je dao sedmicu. Sedmicu nisu uspeli da pronađu. Ove šestice znamo šta su. Znači, nema potrebe za ovom vikom. Ja vam samo pomažem. Ja kažem da ste u pravu. Treba ulagati više u obrazovanje, ali je za neke, bojim se, prekasno. Jednostavno je tako. Odmah da vam kažem, ja sam u životu dobio odlikovanje od vladike bihaćko-petrovačkog Sergija, od srpskog patrijarha Irineja, od predsednika Republike Srpske i dobio sam odlikovanje od predsednika Ruske Federacije. Kao što vidite, dobio sam odlikovanje od ljudi koji su Srbi ili koji vole Srbiju i tu nema ni malo kontradiktornosti. Meni je bilo jako lako da zaslužim orden od Vladimira Putina zato što tamo piše „za čuvanje, poboljšavanje, jačanje prijateljstva između Srbije i Rusije“. To je lako, znate? I Srbija i Rusija ne priznaju Kosovo. I Srbija i Rusija nisu članice NATO pakta. I Srbija i Rusija hoće da Republika Srpska bude slobodna u skladu sa Dejtonskim sporazumom. Pogledajte kako je lako raditi na razvoju i očuvanju odnosa između Srbije i Rusije. Kako li vi pravdate sebe kada odlazite u američku, nemačku, francusku ambasadu? Kako vi pravdate sebe kada pljujete svoje vlasti i tražite da se ovde sprovede obojena revolucija, da nam uvedu sankcije? Kako vi to pravdate, to me živo zanima? Imali smo ovde priliku da slušamo i gospodina Ponoša koji se hvali svojim vezama sa CIA, hvali se svojim vezama sa stranim službama, a da je činjenica sve što je rekao i ovaj put mu zaista verujem, jeste u pravu, naravno da je „Vikiliks“ tu da sve to potvrdi. Uostalom, kako je rekao gospodin Ponoš kada je postao načelnik Generalštaba, govoreći o NATO agresiji, nije se opredelio da je NATO agresija, ali je rekao da treba da gledamo u budućnost, a ne u prošlost, i to je bila sva njihova filozofija. Gospodo, slušao sam vas danima, o budžetu ništa rekli niste, izvikali ste se, izvređali ste koga ste mogli, doveli ste Skupštinu do toga da ovde nema sukoba ideologija, programa, ideja, već isključivo ličnih uvreda i baš ničega drugog i zato, gospodo, hvala vam mnogo. Hvala lepo. 

SNEŽANA PAUNOVIĆ: Inače, vreme je isteklo. Saglasno članu 98. stav 4. Poslovnika, zaključujem zajednički načelni i jedinstveni pretres o predlozima akata iz tačaka 1. do 7. dnevnog reda. S obzirom da nismo produžili vreme u 16.00 časova, završavam ovu sednicu i vidimo se sutra u 10.00 časova.