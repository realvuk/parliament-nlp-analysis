ANA BRNABIĆ: Poštovane dame i gospodo narodni poslanici, nastavljamo rad sednice Drugog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 96 narodnih poslanika. Radi utvrđivanja broja narodnih poslanika prisutnih u sali, molim vas da ubace svoje identifikacione kartice u jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 107 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Da li neko od predsednika, odnosno ovlašćenih predstavnika poslaničkih grupa želi da obaveštenje ili objašnjenje u skladu sa članom 287. Poslovnika? Reč ima narodni poslanik Aleksandar Jovanović. Izvolite. 

ALEKSANDAR JOVANOVIĆ: Dobar dan svima. Gospođo Brnabić, pošto ovde nemam kome da postavim pitanje i tražim obaveštenja, a to stoji u Poslovniku, zato smo se ovde skupili, jer ovde nikada nijednom nije došao niko od članova Vlade, između ostalog. Samo malo, samo malo. Gospođo Brnabić, hoćete li da umirite ovo što dolazi sa ove strane? Dakle, gde su članovi Vlade? Ako je već predviđeno da se njima ovde postavljaju pitanja. Da li čujete vi ovo, gospođo Brnabić? Da li se čujemo, gospođo Brnabić? Da li ste prisutni, gospođo Brnabić? Dakle, gde su članovi Vlade kojima treba ovde da postavljamo pitanja? Čemu ova besmislena okupljanja? Ne, ne. Vama ću onda postaviti jedno pitanje gospođo Brnabić ako me čujete. Dakle, vi ste jutros na „Happy-ju“ na onoj trovačnici kod Marića izjavili sledeću stvar – da mi ovde narodni poslanici iz opozicije namerno odugovlačimo sednicu na kojoj se raspravlja o rebalansu budžeta i pitanje je da li će se ono što je podneto kao zahtev da se raspravlja o litijumu još 10. ovde i održati ta sednica. To isto važi i za sednicu o Kosovu i Metohiji. Dakle, ja sada vas pitam - šta je vaš plan zapravo ovde? Da li će biti sednica o litijumu i Kosovo i Metohiji? Kada? I to recite svima ovde da znamo da se zamajavate. Nije Marić Skupština i „Happy“, nego ovde, ovde vas gledamo i zato ste ovde i hvala što održavate red na sednici. 

ANA BRNABIĆ: Hvala vam, poštovani narodni poslaniče. Ja vas molim, ja mislim samo na ovoj sednici ovo četvrti put, molim vas, kumim vas, preklinjem, pročitajte Poslovnik o radu Narodne skupštine. To je minimum minimuma koji svaki narodni poslanik treba da uradi. Član 205. - članovi Vlade ne prisustvuju u ovom delu sednice. Kumim vas, ko Boga vas molim samo da bi mogli da radimo, ali to je zaista minimum. Dakle, poštovani građani, i to sam čula pa ne znam koliko puta i u utorak, članovi Vlade ne prisustvuju ovom delu sednice. Nisu pozvani. Potpredsednica Marina Raguš vam je objasnila. Ovo je vaše vreme. Vi trebate i dobijate odgovore na ta pitanja. Ako ne dobijate, to nije okej i tu Narodna skupština uvek interveniše da članovi Vlade odgovore, ako je njima upućeno pitanje. Imaćete članove Vlade večeras od 16.00 do 19.00 časova. Dakle, molim vas, molim vas, pročitajte Poslovnik o radu Narodne skupštine, samo da bi mogli da radimo. Što se tiče drugog dela vašeg pitanja, apsolutno sam želela danas da kažem i vama, svim narodnim poslanicima, i građanima Republike Srbije da vi pre svega narodni poslanici opozicije morate da odlučite koji su vam prioriteti i šta želite da radimo u ovoj Narodnoj skupštini. Podneli ste Predlog zakona o zabrani istraživanja litijuma i borata. Tražili ste tim Predlogom zakona da to bude na vanrednom zasedanju. To vanredno zasedanje po zakonu se završava 30. septembra u ponoć. Od 1. oktobra počinje po zakonu redovno zasedanje. A onda ste istovremeno podneli 146 amandmana na ove zakone koji se trenutno raspravljaju. Koristite svako pravo za repliku. Koristite svako pravo za povredu Poslovnika i kada nije povreda Poslovnika, već je replika. Otežete sednicu. Ne možemo da se dogovorimo da radimo da završimo ovu sednicu. Dakle, 146 amandmana. Kako mislite da završimo? A onda ste dodatno podneli i Predlog zakona o KiM i to takođe da bude u vanrednom zasedanju. Vi ili ne znate kad se završava vanredno zasedanje ili opet ne znate ni Zakon o Narodnoj skupštini, a ne Poslovnik o radu ili ne želite da raspravljamo ovde o litijumu i o KiM? Evo, molim vas da uradite šta želite sa tih 146 amandmana da bi to završili, ovu sednicu, da bi otvorili sednicu o Predlogu zakona o litijumu. Molim vas. Molim vas. Tako da vam sada objašnjavam kako možemo da radimo i kako možemo 

ALEKSANDAR JOVANOVIĆ: Desetog je podnet zahtev.

ANA BRNABIĆ: Ja vas molim da mi date prostor da pričam, da govorim. Kada ste podneli za KiM? Tako da vas molim još jednom da se dogovorimo kako ćemo raditi. Tome služe kolegijumi. Neki predsednici ili predstavnici poslaničkih grupa opozicije zaista konstruktivno učestvuju na tim kolegijumima i ja im se na tome zahvaljujem. Neki, građani mogu i sami da pretpostave koji, se ponašaju na tim kolegijumima jednako kako se ponašaju i ovde u plenumu pa je nemoguće dogovoriti i razgovarati. Ali, još jednom, 146 amandmana sa dinamikom rada koju smo videli od ponedeljka znači da mi ni ovo što imamo ne možemo da završimo u vanrednom zasedanju. Hvala vam. Izvolite dalje. Reč ima Verica Milanović. 

VERICA MILANOVIĆ: Zahvaljujem. Želim da uputim dva pitanja Ministarstvu za brigu o porodici i demografiji. Prvo pitanje je zašto mesecima kasne isplate zarada trudnicama koje održavaju trudnoću, odnosno nalaze se na trudničkom bolovanju? Znamo da po zakonu prvih mesec dana bolovanja poslodavac je odgovoran za isplatu bolovanja, a nakon toga Republički fond za zdravstveno osiguranje i tu nastaje problem. Onog momenta kada obaveza prelazi na Republički fond za zdravstveno osiguranje počinje kašnjenje isplata ovih zakona po dva, tri i više meseci. Zaista ne znamo o čemu se ovde radi. Da li je pitanje organizacione prirode, administrativne prirode ili se pak radi o nedostatku finansijskih sredstava? Molimo vas, s obzirom da je ovo izuzetno bitno pitanje da opredelite sredstva Republičkom fondu za zdravstveno osiguranje i da se ubuduće normalizuje isplata ovoj osetljivoj kategoriji lica u Srbiji. Drugo pitanje se odnosi i glasi zašto i ovo ministarstvo i svi mi Srbiji dozvoljavamo da se vrši diskriminacija dece koja ne žive u Beogradu. Deca van Beograda nemaju ista prava kao što imaju deca u Beogradu. Svedoci smo da je u prethodnih dana nema lokalne samouprave gde građani nisu pokušavali da sa svojim lokalnim čelnicima stupe u kontakt, da zahtevaju da se u lokalnim budžetima predvide sredstva za ovu namenu. Pisali su peticije, predavali peticije, međutim nikakvog sluha nema. Poznato je da lokalni čelnici niti žele da se bave ovim, a možda i ne mogu s obzirom da je sve centralizovano u Srbiji, zato vas molim da ovaj problem rešite, politike koje se odnose na decu, na porodicu moraju biti jedinstvene za celu teritoriju Srbije. Zahvaljujem. 

ANA BRNABIĆ: Hvala vam. Hvala vam svakako na korektnom pitanju. Reč ima narodni poslanik Bogdan Radovanović. 

BOGDAN RADOVANOVIĆ: Poštovane građane i građani Srbije ja ću tražiti obaveštenje i postaviti određena pitanja u vezi sa dve veoma važne teme. Prva se tiče opšte bezbednosti, a druga opšte ekološke situacije u našoj zemlji. Dozvolite mi samo da dam kratak kontekst pre toga. Dakle, režim uporno kontaminira javni diskurs militarističkom retorikom, kupovina naoružanja, obavezni vojni rok, a naše društvo je dugi niz godina ophrvano nasiljem što je i kulminiralo ne zapamćenim prošlogodišnjim majskim masakrima i umesto preuzimanja odgovornosti mi smo slušali demagoške floskule o tome kako sistem nije zakazao, kako je povećana bezbednost postavljanjem policajaca u škole. Takođe svedočili smo akciji masovnog razoružavanja, a na terenu situacija je praktično takva da izgleda kao da su civili bolje naoružani od pripadnika sektora bezbednosti. Uporedo sa tim, dakle, roditelji i učenici maltretiraju i fizički napadaju nastavnike uz čuvenu rečenicu „znaš ti ko sam ja“, vršnjačko nasilje je u procvatu. Dešavaju se oružani sukobi u sred bela dana, na primer prošlog oktobra u Užicu, u centru Beograda se iz vazdušnih pušaka upucavaju deca. Imali smo i svedočili 15 femicidu od početka godine, teroristički napadi se vrše samostrelima, pa da li je postignut bilo kakav efekat smanjenjem količine naoružanja ako se ono ne kontroliše i ako je crno tržište preplavljeno istim. U tom smislu imao bih nekoliko pitanja za MUP. Prvo, koliki je broj krivičnih dela u kojima je kao sredstvo izvršenja korišćeno vatreno oružje u mesecima nakon završetka kampanje dobrovoljne predaje oružja. Ovde me zanima i apsolutni broj i onaj procentualni odnos kada se uporede isti meseci prethodne godine. Drugo, da li statistički podaci pokazuju zaista smanjenje nasilja u društvu i pošto ne znamo šta se desilo sa tolikom količinom prikupljenog naoružanja pitanje je da li je ono uništeno, negde skladišteno ili se nešto treće dogodilo prosto sa njim. Osim nasilja naša zemlja je preopterećena i ekološkim problemima. Pitanje litijuma i potencijalno najavljeno otvaranje rudnika Rio Tinta u dolini Jadra samo je jedno od njih. Naša zemlja je veoma zatrovana godišnje preko 15 hiljada ljudi premine od posledica zagađenja vazduha, preko 700 hiljada ljudi nema čistu pijaću vodu, gušimo se u smeću, jer postoje na hiljade divljih deponija, čak i one koje su predviđene da budu sanitarne imaju zaista ozbiljne probleme. Postoji, ili tačnije rečeno, postojala je jedna regionalna deponija u kojoj je odlagano smeće iz dva grada Užica i Čačka i sedam opština to su Požega, Bajina Bašta, Arilje, Lučani, Kosjerić, Čajetina i Ivanjica. Dakle, uloženi su milioni kako bi se na tom mestu napravila jedna moderna sanitarna deponija, ali je ona zastrašujućom nebrigom, nezakonitim radom i prosto jednim opštim nemarom pretvorena u jedno smetlište koje truje okolino. S obzirom na činjenicu da povodom ekološke katastrofe uzrokovane požarom, na deponiji Duboko zvanične institucije se ili nisu izjašnjavale ili su dezavuisali, obmanjivale javnost sakrivajući pravu istinu, naravno zbog potrebe vlasti da se prava istina sakrije, da se ublaži isključivo i samo politička šteta ja ću sada postaviti određena pitanja za koje je važno da se čuje odgovor. Pitanje za Ministarstvo za zaštitu životne sredine – prvo, kako ste dozvolili da regionalna deponija duže od dve godine nezakonito radi bez neophodnih dozvola za rad? Sami ste rekli u Ministarstvu pre par dana tek dve dozvole za rad nisu, odnosno da je odbačen zahtev za njihovu obnovu. Zbog čega je tek tada to rečeno? Koji je tačno dalji plan sa deponijom, na osnovu čega se planira proširenje ukoliko nije rešena sanacija i u koliko ne postoje adekvatne dozvole i na kraju, koliko tačno u Srbiji ima nesanitarnih, a koliko sanitarnih deponija? Dodatno još jedno pitanje za MUP – koliko je tačno požara na deponijama širom Srbije bilo ove godine, a koliko 2023. godine, obzirom da poslednju zvaničnu informaciju koju imamo upravo od MUP-a je da je u 2022. godini bilo ukupno 1760 na deponijama širom Srbije. Hvala.

ANA BRNABIĆ: Hvala. Jedna konstatacija. U rebalansu budžeta imate predviđeno 336 dodanih za zatvaranje nesanitarnih deponija i drago mi je da konstatujemo i vi i ja, pošto ste iz Požege, a meni je Požega poprilično draga, da je tamo zatvorena nesanitarna deponija. Tako da evo, nešto radimo. Da vam kažem, obzirom na to da ste rekli, a važno mi je zbog građana, da su civili bolje naoružani od pripadnika sektora bezbednosti, Bog te pita sa kime se vi družite. Ja to videla nisam, a verujem ni većina građana Republike Srbije. Idemo dalje, reč ima Aleksandar Pavić. 

ALEKSANDAR PAVIĆ: Poštovana predsednice Skupštine, poštovani narodni poslanici, prvo pitanje Poslaničke grupe MI – Snaga naroda je upućeno Ministarstvu finansija. Radovi na izgradnji nacionalnog stadiona su započeti, izdaci za nacionalni stadion su u budžetu Republike Srbije za 2024. godinu rebalansom budžeta povećani na 31 milijardu dinara. Sa tim u vezi, tražimo od Ministarstva finansija i Vlade Republike Srbije da nam dostave studiju opravdanosti za izgradnju nacionalnog stadiona i studiju izvodljivosti za izgradnju nacionalnog stadiona. Pogotovu što su izbudžetirani pre izrade studije izvodljivosti, bar prema pisanju medija. Pri tome, stadion je smanjen sa najavljenog kapaciteta 62.000 na kapacitet od 52.000 gledalaca što je objavljeno letos, a cena se povećava. Drugo pitanje je vezano za Vladinu akciju „najbolja cena“ sa lancima super marketa. Na koji način je ta akcija dogovorena sa super marketima, da li je održan neki sastanak, ko je inicirao sastanak, kada i gde je održan takav sastanak, ko je sastanku prisustvovao, koji direktori i kojih super marketa su prisustvovali, da li je održan zajednički sastanak ili pojedinačni sastanci sa direktorima pojedinih lanaca supermarketa? Ko je odredio cene i proizvode koji će biti na sniženju, predstavnici Vlade ili predstavnici super marketa? Da li je lancima super marketa ponuđen neki novac iz budžeta, otpis poreza ili dugova, zemljište za nove lokacije ili bilo koja druga materijalna korist u zamenu za stavljanje etikete „najbolja cena“ i šta je tačno nuđeno? Hvala. 

ANA BRNABIĆ: Hvala vam. Iznad svega, relevantno pitanje. Sada reč ima Slobodan Nikolić. 

SLOBODAN NIKOLIĆ: Poštovana predsednice, poštovane kolege, imam pitanje za gospodina ministra Vesića, to je ministar saobraćaja i infrastrukture. Konkretno, postavio bih pitanje – zbog čega „Er Srbija“ ima monopol na cenu kada se radi o letovima prema Moskvi i ti letovi su ekstremno skupi, od 130.000 do 140.000 košta povratna karta, dok turska kompanija za 66.000 nudi isti let? Normalno, negde je šest i po sati let preko Turske, a do Moskve od Beograda je dva sata i 45 minuta. Smatramo da „Er Srbija“ koristi svoj monopolski položaj, jer su uvedene sankcije „Aeroflotu“, tako da u tom delu bi mogao ministar da izvrši razgovor i sugestiju da ti letovi pojeftine, jer oštećeni su pre svega i naši građani, a i mnogi turisti iz Rusije koji bi došli ovde, ne mogu zbog tako skupog leta, jer za tu cenu može da se letuje u Egiptu deset dana za dvoje. Takođe, postavio bih pitanje predsedniku Vlade Vučeviću. Da li se planira da dugo obećani diplomatski status Srpsko-ruskom humanitarnom centru u Nišu se dodeli? Poznato je da je taj centar za vanredne situacije od izvanredne koristi za Srbiju i da je dejstvovao nekoliko puta. Takođe, postavio bih pitanje Vladi. Izjavljeno je nedavno nekoliko puta da je poslata humanitarna pomoć za postradale u Ukrajini, 5.000 laptopova, što ja pozdravljam, ali istovremeno pitam – da li je Vlada slala nekakvu humanitarnu pomoć u Kursku oblast i Donjecku oblast, gde je ruski živalj zahvaćen ratnim operacijama? Postavio bih pitanje ministru unutrašnjih poslova Ivici Dačiću. Da li je planirano da građani Rusije koji su na privremenom boravku ovde kupovinom nekretnine dobiju privremeni boravak do tri meseca, a da potom ne mogu da dobiju državljanstvo? Predlažem da kupovinom nekretnine posle tri godine dobiju automatski državljanstvo. Ovo se pre svega odnosi na izvestan broj, koji je ne tako mali, ruskih državljanki koje su zasnovale brak sa srpskim državljanima i čekaju na srpsko državljanstvo pet do sedam godina i time je njima onemogućeno da zasnuju posao u državnim organima. Imao bih pitanje za Milicu Đurđević Stamenkovski. U njenom ekspozeu o populacionoj politici ili demografskoj politici stanovništva zapostavljena je čitava jedna kategorija. Mi smatramo da srpsku državu može samo da obnovi srpski seljak. Međutim, mi imamo, niko nije govorio o tome, 250.000 do 260.000 neoženjenih momaka od 25 do 55 godina, jer ne mogu da zasnuju bračnu zajednicu. To više nije njihov lični problem, već nacionalni problem, jer devojaka u okruženju u srpskim selima nema. Znači, država mora da se pozabavi tim problemom. Predlažem da se uvede bećarski porez, kao što je Miloš Obrenović u svoje vreme. Mi imamo u gradovima samce i samice sa ogromnim platama, koji teže za prolaznim materijalnim dobrima. Bilo bi dobro da jedan deo plate izdvajaju za socijalne slučajeve i podršku porodicama sa više dece. Na kraju, poslednje pitanje za ministra za rad, zapošljavanje i boračka pitanja, Nemanji Staroviću. Da li je upoznat sa slučajem u Šapcu, da izvesna direktorka Centra za socijalni rad Biljana Mrkonjić na više intervencija i sugestija građana iz Cerske zgrade u broju 17, gde pomenuto ministarstvo poseduje stan 

ANA BRNABIĆ: Možete samo da privodite kraju. Isteklo vam je pet minuta. Privodite kraju. 

SLOBODAN NIKOLIĆ: Znači, u tom stanu je ta maloletna osoba, u garsonjeri, svakodnevno se dešavaju skandali. 

ANA BRNABIĆ: Hvala vam, nemate više vremena, a niste me ni poslušali da privodite kraju. Mila Popović, izvolite. 

MILA POPOVIĆ: Zahvaljujem. Imam pitanje za Ministarstvo unutrašnjih poslova i tužilaštvo. Prema navodima BIRN-a, postoje sumnjive okolnosti pod kojima su privatni prevoznici dobili posao za prevoz putnika u Beogradu u vrednosti od 1,2 milijarde evra naših para. Naime, prema izjavama svedoka koje je BIRN naveo u ovom članku, zakazan je bio sastanak i održan u pančevačkom hotelu „Tamiš“, za koji takođe postoje informacije nezvanične od ljudi koji žive u Pančevu i koji rade u hotelu, da taj hotel je u stvari u vlasništvu Branka Malovića, sive eminencije SNS i potpredsednik izvršnog odbora SNS. Na tom sastanku prisustvovali su privatni prevoznici, koji su želeli da učestvuju i na tenderu, kao i ljudi iz gradske uprave. Tada im je rečeno da bi mogli da učestvuju na tenderu i da dobiju posao da prevoze putnike u Beogradu, treba da plate u kešu izvesnoj osobi iz gradske uprave. Postojala je tarifa 30.000 evra po zglobnom autobusu, 25.000 evra po solo autobusu i još 10.000 evra za svaki minibus. Oni koji nisu želeli da plate, nisu imali priliku da učestvuju na tenderu i nisu mogli da dobiju posao. Dakle, imali smo jedan konzorcijum privatnih prevoznika koji se prijavio za posao i oni su dobili posao u vrednosti od 1,2 milijarde evra, i to dve firme povezane sa Zvonkom Veselinovićem, čovekom koji je zajedno sa svojim partnerom Milanom Radojičićem poslednjih godina postao jedan od najbogatijih Srba, koji zida i gradi i dalje po Beogradu, iako se nalazi na međunarodnim listama za sankcije zbog organizovanog kriminala i koji je hapšen u vreme prošlih vlasti zbog droge i zbog krađe kamiona. Da ne govorim o tome da je prevoznik C&LC, poznat po brojnim incidentima sa vozilima koja nisu bila bezbedna. Znamo da se više puta linija 511 koja vozi za Sremčicu, koja je u njihovom vlasništvu, samozapaljivala i da je rizik po bezbednost građana. Dakle, postavljam pitanja Ministarstvu unutrašnjih poslova i tužilaštvu – da li je sprovedena istraga o potencijalnoj korupciji, te nepravilnostima u poslovanju i sigurnosti vozila koja saobraća na beogradskim ulicama? Ako nije, zašto nije i kada će sprovesti istragu? Da li je sprovedena istraga o navodima da su pojedini prevoznici bili prinuđeni da plate nadoknadu u gotovom novcu da bi učestvovali na tenderu? Ako nije, zašto nije i kada će? Jer izuzetno je važno da se svi ovi navodi detaljno ispitaju, kako bi se osiguralo da se tenderi sprovode na zakonit i transparentan način, u interesu građana Beograda i bezbednosti putnika u javnom prevozu. Drugo pitanje je za gospodina Vesića, a vezano je za Fabriku za preradu otpadnih voda u Velikom Selu. Gospodin Vesić, Siniša Mali i Aleksandar Vučić od 2019. godine obmanjuju građane da se gradi i radi Fabrika za preradu otpadnih voda u Velikom Selu. Mi smo bili u Velikom Selu, evo, pogledajte kako to tamo izgleda. Tamo nema ničega, ni „f“ od fabrike, nema radnika, nema mašina, ali zato ima ono što vi volite da kažete – zmija, pacova i žaba, ja ih lično videla svojim očima. Pa me zanima, pošto sam ja već postavila pitanje Goranu Vesiću kada će se graditi i kada će biti završena Fabrika za preradu otpadnih voda u Velikom Selu, odgovor glasi – s obzirom na činjenicu da izgradnja postrojenja za preradu otpadnih voda nije ugovorena, u ovom trenutku ne postoji ni precizno određen rok za izgradnju istog. Pa me zanima, dakle, pitanje za gospodina Vesića, zašto je pet godina lagao građane da se gradi Fabrika za preradu otpadnih voda, kada sada u ovom odgovoru vidimo da još nisu ni započeti pregovori za izgradnju? Jer znate, kad kažete građanima da se nešto gradi, oni misle da se zaista tamo nešto gradi, a ne da je tamo sve obraslo u korov i da ljudska noga nije kročila. Drugo pitanje, zašto se nije nastavilo sa projektom "Interceptora" koji je Dragan Đilas izgradio 2012. godine? To je kolektor koji sakuplja sve fekalne vode i onda je samo trebalo nastaviti projekat. Zašto je obustavljen projekat? Na to je Goran Vesić odgovorio da je taj posao bio u nadležnosti gradskog građevinskog zemljišta grada Beograda i da on nema odgovor na to pitanje. Gospodin Vesić treba da prestane da se pravi blesav i da se ponaša kao da je juče došao na vlast. U Beogradu je 10 godina bio vlast, 2013. je bio sekretar privremenog organa, 2014. je bio gradski menadžer. 

ANA BRNABIĆ: Molim vas, privodite kraju.

MILA POPOVIĆ: Tako da je to pitanje za njega - da li može, kao ministar, da da odgovor zbog čega je prekinut ovaj projekat? Gospodin Vesić ne bi trebalo da nam govori.

ANA BRNABIĆ: Zaista nije korektno. Reč ima Nebojša Novaković. 

NEBOJŠA NOVAKOVIĆ: Hvala lepo. Uvažena predsednice, poštovane kolege, ja bih svoja pitanja uputio Ministarstvu spoljnih poslova, gospodinu Marku Đuriću. Smatram da postoje određene kontradiktornosti u našoj spoljnoj politici. Situacija u svetu svakako jeste kompleksna, ali kako jeste kompleksna, treba da vidimo kako Srbija tu može da se snađe i sa čime možemo zapravo da računamo na terenu spoljne politike. Naime, ima nekoliko problematičnih momenata. Kako "Fajnešel tajm" piše u svom tekstu, ja ću citirati - Izvoz municije koji ide ka Ukrajini od strane Srbije dostigao je vrednost 800 miliona evra. Ovo je suma koju je za ovaj list potvrdio i predsednik Aleksandar Vučić i naznačio je kao približno tačnu, a opravdao je ekonomskim razlozima. Radi se o periodu od 2022. do danas, odnosno od invazije Rusije na Ukrajinu. U istom tekstu, sagovornici teksta, gospodin Vejvoda i Trebeš kažu - Učešće Srbije u protoku municije ka Ukrajini dovoljno je prikriveno. Jasno je da gospodin Vučić želi da zadovolji svoju krajnju desnicu u Srbiji, dok Srbija pruža masovnu pomoć oko naoružanja Zelenskog i Ukrajine. Ovo je još dodatno interesantno ako se uzme u obzir i druge cifre. Mi smo i u toku rebalansa mogli da čujemo raspravu o tome koliko smo jači ili slabiji od drugih zemalja. Konkretno, juče smo čuli da smo dosta jači od Hrvatske. Ovi podaci koje ja imam zapravo tako nešto i potvrđuju, iz prostog razloga što Hrvatska kao članica NATO-a, recimo, ukupna vrednost njenog izvoza municije ka Ukrajini je svega 180 miliona evra, naspram ukupne vrednosti Srbije od 800 miliona evra. Na unutrašnjem planu su stvari jasne, tu imamo širenje rusofilstva i putinizacije, ali na spoljnopolitičkom planu Zelenski i Ukrajina dobijaju značajnu podršku u vezi sa municijom i ta podrška je bolja opet od Hrvatske na način da oni daju određene tenkove koji nisu do kraja ni upotrebljivi. Srbija snabdeva Ukrajinu sa granatama koje su joj vrlo potrebne, pa je moje pitanje za Ministarstvo spoljnih poslova kako ovo utiče na geopolitičke odnose i našu poziciju na zapadu? U vezi sa tim je i moje drugo pitanje gospodinu Marku Đuriću. Danimo ovde raspravljamo o parama za avione za "Rafale". Premijer je već rekao i obrazložio da je i to geopolitički potez, međutim, i ovde nalazimo određene kontradiktornosti. Kao što se i ovde raspravlja u ovom parlamentu o "Rafalima", u francuskom društvu se raspravlja o toj prodaji aviona Srbiji, pa se tamo kaže, citiraću tekst – Socijalistička partija pozvala je predsednika Francuske da ugovor o prodaji "Rafala" Srbiji dostavi skupštini Francuske i da ga suspenduje dok se parametri korišćenja ovih "Rafala" i njihova demokratska kontrola ne registruju, garantuju i nadgledaju unapred Sporazumom o odbrani. Izgleda da dogovor sa Makronom ne znači obavezno i dogovor sa Francuskom. Postoje ljudi koji tamo drugačije misle. Njihove motive čitam u sledećem - Francuski socijalisti podsećaju na događaje u Banskoj, za koje niko nije odgovarao i govore o tome da su decembarski parlamentarni i lokalni izbori, prema izveštaju međunarodnih posmatrača, ocenjeni za lažne - ovo je citat, i smatraju da se ovim ugovorom na evropskom nivou diskredituju izgledi za evropsku integraciju Srbije. Na kraju ću završiti sa pitanjem za gospodina Vulina, ministra bez portfelja. Mi smo u jučerašnjoj diskusiji i prekjuče od njega označeni kao pronatovska opozicija, a evo izgleda da neke poruke dolaze iz suprotnog smera. Pitanje za ministra Vulina je - kako komentariše izjavu svog koalicionog partnera, gospodina Pastora, da je za ulazak Srbije u NATO i kako je ovo konzistentno sa politikom koju vodi Vlada? Hvala vam. 

ANA BRNABIĆ: Hvala vam, poslaniče. U principu bih volela da možda ne koristimo ovo vreme da postavljamo ili postavljate ovde pitanja na koje je sto puta dat odgovor, samo da bi politizovali neke teme, ali, dobro. Ja ću vam ponoviti - Srbija ne izvozi oružje zaraćenim stranama, ni Rusiji, ni Ukrajini. Mi imamo namensku industriju, izvozimo onim dozvoljenim krajnjim kupcima i brinemo o našim ljudima i njihovim porodicama, desetinama hiljada zaposlenih u tim kompanijama. Ali, dobro, ako tako želite, to je takođe okej. Reč ima Ljubinko Đurković.

LJUBINKO ĐURKOVIĆ: Poštovane dame i gospodo, braćo i sestre, uvaženi građani, iskoristiću priliku da postavim nekoliko pitanja nadležnim ministarstvima i Vladi u celini. Za Ministarstvo prosvete i ministarku Slavicu Đukić Dejanović, da li će i kakve posledice pretrpeti zaposleni u prosveti zbog obustave rada i da li će evidencija koja je pravljena tih prosvetara koji su traženi od direktora škola pomoći u tome da se izvrši dodatni pritisak na te prosvetne radnike, a na neki način zanemarujemo nagomilane probleme u prosveti? Ministarstvu poljoprivrede i za ministra Aleksandra Martinovića, ko je i kada dao saglasnost Rio Tintu za kupovinu poljoprivrednog zemljišta i saglasnost za istraživačke radnje i eksploataciju iako su Zakonom o poljoprivrednom zemljištu i Zakonom o eksploataciji zabranjeno istraživanje i eksploatacija koja se obavlja na poljoprivrednom zemljištu prve, druge, treće, četvrte, pa i pete kategorije i kako je otuđenje poljoprivrednog zemljišta bilo moguće za strance, odnosno strana i pravna i fizička lica? Ministarstvo unutrašnjih poslova, ministru Ivici Dačiću, da li je policija podnela prijavu za fizički napad na snimateljsku ekipu "Slike života" koji je 21. avgusta u reonu Čoke Rakite, teritorije opštine Žagubica, protiv dva vozača cisterne, JP "Belosavac" iz Žagubice koji su fizički nasrnuli na ekipu? Pitanje za Ministarstvo građevine, saobraćaja i infrastrukture, gospodina ministra Gorana Vesića, da li je ministarstvo dalo saglasnost za osnivanje JP "Projektni biro"? Koja su prava i obaveze pomenutog preduzeća? U čemu je razlika između prethodne službe glavnog gradskog urbaniste i novog JP "Projektni biro"? Da li će JP "Projektni biro" se baviti javnim projektima ili će uslovljavati i uticati na privatne projekte i investitora? Da li su osnivanjem ovog projektnog biroa, rešene ili pokušavaju da se reše neke nesuglasice koje su u javnosti poznate između uvaženog gospodina ministra i gradonačelnika Beograda, Šapića? Pitanje za isto ministara, da li je moguće i pametno bi bilo da se odreknemo izgradnje nacionalnog stadiona obzirom da trebamo da rešimo goruće probleme koje treba uložiti u prosvetu za povećanje plata prosvetnim radnicima, za uslove rada i normalno poboljšanje đačkog standarda? Zahvaljujem se. 

ANA BRNABIĆ: Hvala. Samo da vam pomognem, poštovani narodni poslaniče. Što se tiče ovog pitanja koje ste uputili ministru Martinoviću, teško da on može da vam odgovori, tako da mislim da ne očekujete odgovor. Što se tiče saglasnosti da Rio Tinto kupi poljoprivredno zemljište, znate država tu nije posredovala ni uticala. Prodali su ga vlasnici zemljišta, kupio gas je onaj ko je hteo. Za to ne treba saglasnost, ni dozvola ko hoće da proda, ko hoće da kupi, tako da država sa tim nikakve veze nije imala. Što se tiče toga ko je dao pravo na istraživanje Rio Tintu na poljoprivrednom zemljištu, taj odgovor morate da potražite u vašoj stranci jer mu je dala ova Vlada kada je premijer bio Vojislav Koštunica. Teško da tu Martinović može da pomogne. Sve ovo ostalo ja ću zamoliti Vladu da hitno odgovori. Reč ima Đorđe Stanković. 

ĐORĐE STANKOVIĆ: Hvala, predsedavajuća. Naravno, svi dobro znate da dolazim iz Niša tako da ću prvi deo pitanja da posvetim gradu Nišu, a između ostalog kasnije ću i Ministarstvu finansija. Dakle, ovako. Pre svega, privremenom gradskom veću grada Niša, pošto ćemo da vidimo koliko će da traje, želim da postavim pitanje koliki je minus u budžetu grada Niša ostavila gradonačelnica, bivša gradonačelnica Dragana Sotirovski? Koliko je potvrda dostavila za potrošene milione karticom grada Niša, za šta nema potvrdu, a što je ustanovila DRI u svom Izveštaju? Naravno, pošto je kao oštećeni subjekat grad Niš da li će sadašnji privremeni gradonačlenik pokrenuti krivičnu prijavu, s obzirom na to da je taj budžet najviše oštećen, odnosno da su građani Niša oštećeni? Smatram da, pošto su u pitanju milioni, neophodno je da Tužilaštvo uradi svoj posao, ali neophodno je subjekti koji učestvuju u svemu ovome rade svoj posao. Naravno, vidi se da postoji nekakva aktivnost, pokušavaju da privid neke aktivnosti stvore u Nišu, ali je činjenica da je budžet prazan, činjenica je da ne postoji novac koji se isplaćuje ni za subvencije, ni za određene plate, ali zato postoji nada ili bolje rečeno pokušavaju da kupe ljubav tako što obećavaju neku vrstu socijalne pomoći gradskoj upravi. Sad želim da postavim pitanje – da li je istina da su plate u beogradskoj gradskoj upravi skoro pa 50% veće nego u svim ostalim gradskim upravama u Srbiji, pošto znamo, naravno, da postoji poseban zakon za grad Beograd? Ali, s obzirom da su razlike 50%, evo samo konkretno načelnik Uprave ima koeficijent u Beogradu 50, a u Nišu 31. Ja smatram da je to neophodno izjednačiti, jer jednostavno troškovi života su svuda poskupeli i ne može ovde prosek plata u gradskoj upravi 100.000, 150.000, a u Nišu, Boru, Zaječaru ili bilo kom drugom gradu između 50.000 i 80.000. Kad smo kod Zaječara, pošto znamo da imamo, takođe, i jednu vrlo zanimljivu lokalnu vlast u vidu lika i dela Boška Ničića koji je naravno do skoro urlikao protiv SNS, a onda prešao da bude njihov bot, imamo situaciju da je potrošeno 32 miliona evra za stadion. Želim da postavim pitanje i toj lokalnoj upravi – da li će sledeće nešto slično raditi s obzirom da imaju stvari koje već godinama, 12 godina, nisu popravili, a to je da nema grad ni pijaću vodu, da između ostalog ni pijacu nisu završiji, da jednostavno ni parkinge nemaju, koje su naravno nelegalno izgradili? Naravno da imaju puno turističkog potencijala u koji se ne ulaže. Vrlo dobro znate da tako nešto ne može da opstane s obzirom da grad mora da se razvija paralelno i da u ovoj situaciji imamo kao, da kažem, primer kuće koja nema prozore i vrata, ali zato ima bazan i što je najgore, na tom stadionu ne igra Timok, nego igra OFK Beograd. To znači da se u tom bazenu kupaju neke komšije, a ne ljudi koji žive u toj kući, u ovom slučaju u ovom gradu. Naravno, imamo situaciju i u gradu Boru koji je nekada bio ponosan i rad grad, sada se osećaju kao da su građani drugog reda. Da li je realno da tamo očigledno kineske manjine, u ovom slučaju, a možda sutra i većine, imaju više prava nego građani Bora. Moj kolega Miroslav Aleksić, odnosno šef poslaničke grupe Narodni pokret Srbije je to postavio kao pitanje. Dakle, 2000 hektara je predato kineskoj, očigledno, vlasti, u ovom slučaju kompaniji „Zi Đin“ i oni sada zaista žele da isteraju ljude koji žive tamo već godinama. Ne samo to, vrednost svega toga što je predato jeste, od naravno, 14 miliona, tona bakra i tri tona zlata, je 144 milijarde evra. Da li je možda to moglo na drugačiji način da se uradi s obzirom da znamo da uskoro pokušavate da date i rudnik, odnosno u ovom slučaju da se napravi rudnik litijuma kako bi na isti način završio. Mi ne treba da budemo afričke zemlje, mi treba da budemo zemlje koje to eksploatišu i prodaju kasnije kao svoju rudu, a ne da u ovom slučaju dajemo but zašto. Naravno, pošto mi je pred kraj želim da postavim pitanje – da li je tačno da je u ovom slučaju načelnik Uprave za zajedničke poslove, Dejan Matić, predao na korišćenje Klub poslanika Željku Mitroviću koji naravno živi preko puta i u ovom slučaju koristi taj Klub poslanika kao svoj? S druge strane, želim da postavim pitanje – da li je istina da u ovom slučaju potpredsednik Vlade, a ministar za ništa, Aleksandar Vulin, vozi Brabus Mercedes u vrednosti od 500.000 evra? Naravno, ne samo on, nego i ministar Lončar. Da li je to u stvari cena patriotizma koji se ovde vidi u Skupštini gde se pričao o Rusima i o ruskoj Vladi svaki put kad se uzme mikrofon? Da li je taj Brabus cena koju građani Srbije plaćaju? Hvala puno. 

ANA BRNABIĆ: Hvala. Reč ima narodni poslanik Marko Atlagić: 

MARKO ATLAGIĆ: Hvala, predsednice Narodne skupštine. Poštovani građani Republike Srbije, poštovani narodni poslanici, vi koji mislite da ste narodni poslanici, a niste, postavljam pitanje Javnom tužilaštvu Republike Srbije – da li u izjavama opozicionih zvaničnika i pojedinih narodnih poslanika o KiM ima elemenata krivičnog dela? Mi smo, dame i gospodo, ovih dana u Nardonoj skupštini Republike Srbije slušali opozicione narodne poslanike koji bez argumenata optužuju predsednika Vučića navodno za izdaju KiM. Istina je poštovane dame i gospodo sasvim drugačija, upravo oni koji ga prozivaju, odrekli su se poodavno KiM, i pođimo redom. Zoran Živković, bivši predsednik Vlade Republike Srbije, oktobra 2003. godine na Međunarodnoj konferenciji u Beču rekao, citiram – meni je svejedno i potpuno nebitno čije je KiM, srpsko ili albansko, završen citat i time zabio nož u leđa. Vuk Jeremić je u razgovoru sa američkim kongresmenom Teodorom Poolom, decembra 2008. godine izjavio citiram – ulazak Kim u UN je najbolje čemu Srbija treba da se nada, ako bude imala sreće, završen citat i time zabio nož u leđa vlastitoj zemlji. Boris Tadić je 27.7.2006. godine u razgovoru sa američkim izaslanikom Viznerom, citiram – pružio uveravanja , a u sebi obradio i prihvatio nezavisnost KiM, kao ishod i time zabio nož u leđa vlastitoj zemlji. Nenad Čanak, je 5.3. kao propali predsednički kandidat rekao, citiram – spreman sam da priznam KiM, završen citat i time je zabio nož u leđa vlastitoj zemlji. Saša Janković je kao predsednički kandidat 3.8.2017. godine izjavio – Srbija je u interesu da KiM uđe u Interpol i time prizna nezavisnost KiM, završen citat i time zabio nož u leđa vlastitoj zemlji. Sergej Trifunović je 31.1. 2019. godine, rekao – Kosovo je izgubljeno, Kosovo pripada Albancima a ne Srbima i završen citat. Čedomir Jovanović je 29.9.2015. godine rekao – država Kosovo je nepovratan čin, koji nastavljaju da ignorišu samo neopravdani političari. DraganĐilas je 13.8.2009. godine u razgovoru sa otpremnicom poslova Američke ambasade u Beogradu Dženifer Braš rekao – Ja se zalažem za hapšenje Ratka Mladića i odreći ću se KiM i time zabio nož u leđa vlastitoj zemlji. Profesor doktor Rade Veljanovski je 21.4. 2018. godine rekao – Srbija treba da prizna nezavisnost KiM, i time obezbedi stolicu u UN Kosovu i time zabio nož u leđa vlastitoj otadžbini. Akademik Dušan Teodorović je 22.7.2020. godine izjavio, citiram – Kosovo nije sastavni deo Srbije i time zabio nož u leđa vlastitoj otadžbini. Balša Božović je izjavio – svi znaju da KiM je izgubljeno u ratu 1999. godine i da nije naše. Predsednik SANU, Vladimir Kostić je oktobra 2015. godine, u intervju Radio „Beogradu“ rekao, citiram: „Kosovo de jure i de fakto je izgubljeno za Srbiju“, završen citat i time zabio nož u leđa vlastitoj otadžbini. Filip David je 6. juna 2019. godine, izjavio, citiram: „Kosovo nije Srbija, niti će biti“, završen citat i time zabio nož u leđa vlastitoj otadžbini. Srbijanka Turajlić je 2018. godine izjavila, citiram: „Kosovo je izgubljena teritorija za Srbiju. Borba za rešenje Kosova i Metohije je igrokaz“, završen citat i time zabila nož u leđa vlastitoj zemlji. Dame i gospodo, niti po jednoj političkom, ekonomskom, kulturnom i etničkom i pravnom osnovu ne može se jedan deo srpske teritorije proglasiti za posebnu suverenu državu, niti se jedna nacionalna manjina te srpske države može proglasiti za suverenu i državotvornu naciju. Poštovane dame i gospodo, dozvolite na kraju da vas pozovem da napustite vaše nakaradne zamisli i da podržite jedinstvo iznutra. Ono nam je potrebno danas i sutra, ono će nam biti potrebno vekovima. Zato podržite naš put, srpski put, a to je put mira, put bezbednosti, put ekonomskog napretka koji predvodi Aleksandar Vučić, jer on vrlo dobro zna da Srbija ima svoj nacionalni put, jer, dame i gospodo, tuđim se putem nikad kući ne stiže, samo svojim. Hvala. 

MARINA RAGUŠ: Hvala, profesore. S obzirom da više nema prijavljenih za reč, obaveštavam vas da su sprečeni da sednici prisustvuju sledeći narodni poslanici: gospodin Peđa Mitrović, gospođa Jelena Jerinić i gospodin Dobrica Veselinović. Nastavljamo rad i prelazimo na pretres u pojedinostima po 1. tački dnevnog reda - Predlogu zakona o izmenama i dopunama Zakona o budžetu Republike Srbije za tekuću godinu. Prva tačka dnevnog reda, pretres u pojedinostima. Dobili ste amandmane. Dobili ste mišljenja nadležnih odbora. Pošto je Narodna skupština obavila načelni pretres, saglasno članu 157. stav 4. Poslovnika Narodne skupštine, otvaram pretres Predloga zakona u pojedinostima. Na član 1. amandman je podneo narodni poslanik gospodin Đorđe Stanković. Da li neko želi reč? Reč ima narodni poslanik Đorđe Stanković. Izvolite. 

ĐORĐE STANKOVIĆ: Hvala puno, predsedavajuća. U ova dva, tri dana u suštini smo čuli da će glavne investicije naše države u ovom slučaju biti EKSPO i, naravno, još neki imaginarni projekti koji još uvek ne postoje, ali u ovom slučaju su svakako deo tog paketa, da li je to stadion u ovom slučaju u vrednosti od milijardu evra ili nešto slično. Želim samo da postavim pitanje na koji način se, u ovom slučaju je retoričko, s obzirom da smo u amandmanima, na koji način se u ovom budžetu vidi ravnomerni razvoj Srbije? Da li je u ovom slučaju ne samo Beograd i okolina, da kažem, isprojektovana ili da li postoje neki veći projekti koji će se raditi i na jugu Srbije, odnosno, u ovom slučaju u Nišu, Zaječaru, Leskovcu, jer u ovom slučaju vidimo da je bukvalno EKSPO kao projekat jedini važan za ovu državu, i ne samo EKSPO, u ovom slučaju naravno i litijum. Mora da postoji neki način da se i jug Srbije uključi u finansijske tokove, naročito u rebalans budžeta. Mi imamo situaciju da u rebalansu budžeta bukvalno sa samo 1% su investicije koje su vezane za jug Srbije pre bile. Iz tog razloga smatram da ovaj rebalans budžeta nije dobro napravljen i svakako da u našim amandmanima ćete čuti, između ostalog, i način na koji bi to morali da sprovedemo drugačije. Hvala puno. 

MARINA RAGUŠ: Hvala vama. Na član 1. amandman je podneo narodni poslanik gospodin Srđan Milivojević. Reč ima narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije, poštovana gospođo predsedavajuća, koristiću i par minuta ovlašćenog predlagača na ovih dva minuta kojih imam. Na početku svog izlaganja dužan sam zbog građana Srbije da dam jedno objašnjenje. Optuženi smo od predsednice Narodne skupštine gospođe Ane Brnabić da mi, poslanici opozicije, želimo da pravimo opstrukciju rada sednice Narodne skupštine brojem amandmana koje smo predali. To je vrlo nekorektno. Legitimno pravo je da vi kažete - uplašili smo se sednice o litijumu, trese nas paničan strah da izađemo pred građane i da dozvolimo tu sednicu. Mi smo zahtev za sednicu za razmatranje Zakona o zabrani rudarenja litijuma predali 10. septembra. Imali ste 12 dana da se sredite, smirite, popijete bromazepame i dođete ovde na sednicu i da branite vašu litijumsku proviziju, ali ne, vi nas optužujete da mi pravimo opstrukciju sednice. Evo su u mojoj ruci zapisnici sa jučerašnjih sednica. Devet desetina ovih zapisnika i ovih stranica su isprazni govori ministara, koji nemaju nikakve veze sa rebalansom budžeta. O svemu i svačemu, sem o rebalansu. Znači, jasna je namera vas ministara da pravite opstrukciju ove sednice. Ja sam ovaj amandman podneo ne očekujući Legitimno je pravo Ane Brnabić da mene smatra maloumnim, ali nemojte građane Srbije smatrati ludim i maloumnim. Građani Srbije imaju oči, čuju, vide. Gospođa Ana Brnabić je tek danas, četvrtog dana došla na sednicu Skupštine o rebalansu budžeta. Nije našla za shodno ni da obavesti Skupštinu da neće učestvovati u raspravi tri dana. Nije imala pojma kako je tekla rasprava, ali je otišla danas na partijsku televiziju da tumači zašto neće biti sednica o litijumu. Kažite – plašimo se. Sada malo o amandmanu. Ja sam kroz ovaj amandman predložio da se u prvi član ovog zakona doda – i finansiranje javnih politika. Sada bih malo o tim javnim politikama. Dakle, mi se zadužujemo toliko da ne možemo da vratimo dugove. Vaša namera je jasna. Kada ne budemo mogli da vratimo dugove, vi ćete kazati – u redu je, moramo sada Jadar i Rađevinu da damo za iskopavanje litijuma. To je vaša strategija. Moramo „Srbijašume“ da damo jer nismo u stanju da vratimo dugove, jer se zadužujemo 140 evra u sekundi. Mnogo ste lako od politike 100 muslimana za jednog Srbina došli do politike 100 Srba za jednu tonu litijuma, a i jedna i druga politika su jednako opasne i pogrešne. Govorite o izgradnji auto-puteva. To je isto javna politika. Dve milijarde i 900 miliona evra košta auto-put od Pojata do Preljine, a u vreme našeg mandata ugovaran je po ceni od 285 miliona evra. Zašto je to tako? Pa, samo ste na Grdelici ukrali 110 miliona evra. Evo šta kaže vaša ministarka Zorana Mihajlović. Umesto ugovorenih 240 miliona evra auto-puta kroz Grdelicu, taj put nas je koštao 350 miliona evra. Objasniću vam posle zbog čega je to tako. Onda još kažete – vi niste nijedan put napravili. Evo šta kaže vaš Republički zavod za statistiku, ne ja. Molim vas, pogledajte slobodno. Ne ujeda ovaj papir. Jeste da ujeda u srce istina, ali papir ne ujeda. Pogledajte slobodno. Kaže ovako, od 2001. do 2012. godine napravljeno je 476 kilometara auto-puteva. Od 2013. do 2022. godine napravljeno je 523. Što se tiče ostalih puteva, za mandata, koji vi kažete, Demokratske stranke 1.787 kilometara, a vi samo 549. Cena kod nas dva miliona evra, a kod vas tri miliona evra. Cena auto-puta Pojate – Preljina fantastičnih 2.900.000.000 evra kilometar. Da li znate kakve su serpentine od Počekovine do Kruševca. Kada pođe Miki sa Lukom sinom kod mene, dete nema gde da povraća od serpentina, tunela i mostova. Kako vas, bre, nije sramota? Pri tome, mi smo vama ostavili ovakve puteve, ovakve bulevare. Ovakav most vam je ostavio Dragan Đilas koga prozivate. Tako je izgledao. Vi ste nama ostavili ovakve puteve i mostove. Ovo je slika koju smo zatekli posle vaše vlasti. Zašto su putevi ovako skupi? Pa, sada ću da vam pročitam. Odgovor leži u pismu Papića Aleksandru Vučiću, gde on kaže: „Sa Azvirotom sam imao kontakt kao posrednik i taj put je koštao 50 miliona evra. To su tržišne cene. Onda sam ja tražio, odnosno vi da se uveća na 75 miliona evra, 10 miliona za SNS, 15 miliona za mene i Zvonka za podizvođače“. To je izjavio vaš saradnik, vaš član stranke u pismu. Ovde je pominjao i Sinišu Malog u tom pismu. Kaže na spikerfon mu je pustio razgovor i rekao da je on to odobrio i Vučić i onda, naravno, da taj put košta toliko koliko košta. Što ste nam ovako ostavili puteve? Pogledajte, slobodno, to ste ostavili, to su putevi koje ste nam vi ostavili. I onda se pitate zašto Zvonko i Andrej slave milijardu? I zašto tužite novine Nova S, što prenose ono što se govori na Skaj aplikaciji? Što ne tužite mene? Što ne tužite podgoričke Vijesti? Evo ja se odričem poslaničkog imuniteta, da proverimo da li je to tačno ili nije. Evo pred kamerama kažem ne pozivam se na poslanički imunitet da proverimo da li tu tačni ovi navodi. Da li je to tačno ili nije? Da vam dalje kažem još jednu stvar u vezi tih vaših puteva. Ove puteve ste ostavili ovako posle NATO agresije i da, krivi ste za NATO agresiju, vi kao režim, a ne Republika Srbija, a ne građani Srbije. Sramotno je da se krijete iz građana Srbije, da se zaogrnete građanima Srbije i kažete – evo, vas opozicija optužuje. Pa, mi smo stradali od te NATO agresije, koju ste vi prozvali, vi prizvali, vi proslavljali. Vama je poslužila za materijalno bogaćenje. Vama je poslužila kao alibi za izdaju Kosova i Metohije. Kako vas nije sramota da uopšte govorite o NATO agresiji i vašoj izdaji Kosova i Metohije? Da, menjali ste Pećku patrijaršiju za Vučićev stan od dva ara, to ste uradili. Proslavili ste vatrometom ulazak NATO trupa na Kosovu i Metohiji i Kruševcu 9. juna. Čitali ste nam neka imena, gospodine Mali. Ječ znate ko je Stojanović Gordan iz Jasike? Pa, ne znate, naravno, ne interesuje vas. To je čovek kome ste prvo satrli firmu „Metal promet“ 1999. godine, a onda ste ga poslali u rat na Kosovo. Niste ga vi poslali, Srbija ga je poslala. Odazvao se pozivu. Zaboravljen na Kosovu i Metohiji, stopostotni invalid, 20 hiljada dinara je primao ivalidninu. Pokrali ste mu ratne dnevnice. Znate li ko je Milivojević Slobodan? Moj rođeni brat. Znate li šta ste mu uradili? Poslali ste ga u jedinicu da meri radioaktivnost i sklanja kasetne bombe. Niste ni obavestili njegovu jedinicu da ste potpisali kumanovsku kapitulaciju. Zaboravili ste čitavu jedinicu na Prištinskom aerodromu, jedva su žive glave izvukli 15.juna. E, moje patriote, sram vas bilo. Ne smete sednicu o litijumu. Ne smete sednicu o Kosovu. Ne smete da čujete ovu istinu. I onda nam izričete opomene kada vam o ovome govorimo. Imam još da vam govorim o amandmanima. Ovo je za početak. Hvala. 

MARINA RAGUŠ: Povrede Poslovnika. Gospodin Đorđe Komlenski ima reč. Izvolite. 

ĐORĐE KOMLENSKI: Zahvaljujem, predsedavajuća. Prekršili ste član, 107. Ovako grubo narušavanje dostojanstva Skupštine ste morali da zaustavite, a niste ni u kom slučaju smeli da dozvolite da neko nastavlja intenzivno da zlikovcima, zločincima iz NATO pakta daje opravdanje i konstantno optužujući rukovodstvo Srbije, narod Srbije za to što su bili bombardovani. A pogotovo ste morali da imate u vidu da to radi u to vreme pripadnik terorističke strane plaćeničke organizacije Otpor. Ja vas molim da ubuduće povedete računa o ovome i da prekinete, jer ovako nešto se vrlo ozbiljno od strane njegovih finansijera zloupotrebljava i UČK teroristi koji drže okupiran deo Kosova i Metohije, jednostavno, ne žale novac da se ovakve reči, samooptuživanje i optuživanje Srbije čuju iz ovog doma. Hvala vam. 

MARINA RAGUŠ: Da li želite da se Skupština u danu za glasanje izjasni? 

ĐORĐE KOMLENSKI Ne.

MARINA RAGUŠ: Ne. Dobro. Po Poslovniku, gospodin Marijan Rističević. Izvolite. 

MARIJAN RISTIČEVIĆ: Zahvaljujem. Dame i gospodo narodni poslanici, član 106, 107, 108. i 109. Mislim da ovo nije bilo za opomenu, mislim da je ovo bilo i za težu kaznu. Usuđujem se reći da je ovo bilo za oduzimanje reči. Gospođo predsedavajuća, ja cenim to što ste tolerantni prema opoziciji, ali ovo je malo previše. Govornik je izabran na listi Dragana Đilasa, koji je, kako to mladi kažu, klepio 619 miliona evra i pretpostavljam da na taj autoput u izgradnji je mislio prethodni govornik, na šta vi niste obratili pažnju, jer jedini autoput koji je DS napravila bio je autoput prema Đilasovim džepovima. Znači, novac autoputevima u šest traka ide u Đilasove džepove. Ono što je po meni malo i skandalozno je to što nas je on optužio za izdaju Kosova i Metohije. Gospođo predsedavajuća, više puta sam upozoravao da čovek pripada stranci čiji je predstavnik krajem 2007. godine u američkoj ambasadi direktno pregovarao o datumu kada će Albanci da proglase nezavisnost, što je na kraju i učinjeno, jer je dogovor bio da se to desi posle drugog kruga izbora da bi Boris Tadić mogao da bude izabran 2008. godine za predsednika Republike. Doslovce je ispoštovana želja predstavnika DS u toj ambasadi. Zato mislim da je to skandalozno. Po pitanju njihovih stradanja, gospođo, izvinute, ali morali ste ga prekinuti. Ja nisam znao da je NATO pakt gađao svoje lokatore. Hvala. 

MARINA RAGUŠ: Što se tiče oduzimanja reči, kao što ste malopre dobacili sa ove opozicione strane, jer je reč o replici, ja to neću da radim, jer ja ne mogu unapred da odlučujem da li je nešto replika ili je povreda Poslovnika, ali svakako ukoliko se Poslovnik zloupotrebi, to se skida sa vremena grupe. Tako da, da, ovo je replika, član 103. stav 8. ide od vremena grupe, i to važi za sve. Molim vas samo, budite tolerantni. Nisam vas pitala, gospodine Rističeviću, hoćete li da se Skupština izjasni? 

MARIJAN RISTIČEVIĆ: Ne.

MARINA RAGUŠ: Ne? Hvala. Reč ima narodni poslanik Jovanov, po amandmanu. Izvolite. 

MILENKO JOVANOV: Amandman je u skladu sa onim ko ga je i podneo potpuno glup i beskoristan. Što se tiče onoga što je rečeno u prilog amandmanu, pogledajte samo jednu rečenicu koju je čovek izgovorio, kaže – izgradili smo 1.400 kilometara autoputa. Pa, gde su? To su neki stelt autoputevi, treba imati posebnu nadarenost da možete da ih vidite. Oni se verovatno i kreću tim putevima itd. 

MARINA RAGUŠ: Izvinite, gospodine Jovanov, vratiću vam vreme. Molim vas, ne dobacujte. Imali ste svoju priliku, imate dovoljno vremena, opet ćete imati priliku. Gospodin Jovanov vama nije dobacivao dok ste vi govorili. Hajde u korektnoj atmosferi da se bavimo dnevnim redom. Vi ste izneli svoj politički stav, koji je u potpunoj suprotnosti sa političkim stavovima ljudi koji sede na ovoj strani. Ti ljudi sa pravom su tražili da vam se oduzme reč, zato što se zaista osećaju iznevereno, poniženo itd. Ja sam vam pružila mogućnost da vi kažete svoj politički stav, zato što mi je cilj da svako izrazi svoj politički stav, a onda građani da odlučuju. Stoga vas molim, dozvolite gospodinu Jovanovu da izrazi svoj politički stav. Izvolite. 

MILENKO JOVANOV: Dakle, izgradili su 1.400 kilometara stelt autoputeva koje niko osim njih nije video. A kako su ih gradili? Pa, tako da su istočni i južni krak Koridora 10 manje koštali od samo jednog Mosta na Adi koji su oni gradili. Dakle, završetak kompletnog Koridora 10 je manje koštao nego jedan most. To da će na svaki način opravda NATO agresiju na ovu zemlju, to je jasno i nisam očekivao da bude drugačije. Prosto, neko ko je bio NATO dobrovoljac 1999. godine i iz uverenja postavljao lokatore, ne očekujem da osuđuje ono što je NATO posle sa tim lokatorima radio. Ono što želim da kažem, i to je posebno besramno i nisko bilo, to je prozivanje Ane Brnabić zato što nije bila na sednici dva dana. Ana Brnabić je, kao što znate, predsedavajuća, imala virus, bila bolesna i dva dana primala infuziju. Ovo pokazuje koliko nisko jedan čovek može da padne. Ne postoji ni to zavlačenje pod klupu koje bi bilo adekvatno sramoti koju bi svako ko ima i malo obraza doživeo. Međutim, od njega očekujem da stoji uspravno kano klisurina, pošto to za obraz, čast, bilo kakav moral apsolutno ne zna. Na kraju krajeva, kada čovek koji ulazi pred penzionerske dane, dakle koji je bliži 65 godini nego cvetu mladosti, leže pod klupu i valja se pod klupom, onda možete od takvog čoveka baš sve očekivati, pa evo i ovo da ljude koji su bolesni i primali infuziju proziva zašto nisu bili u sali da valjda slušaju njegove besede u stilu Cicerona, pa da se dive ovakvim istupima. Hvala. 

MARINA RAGUŠ: Hvala vama. Da, u pravu ste. Ja sam čekala svoju priliku da to isto kažem. Gospođa Brnabić se čak i ranije nego što su joj lekari preporučili vratila se u ovo zasedanje. Sa druge strane, ja sam pokušavala ovih nekoliko dana, ali sam mislila da to razumete, da vodimo konstruktivnu raspravu upravo zbog onoga što nam je svima cilj – da razgovaramo o eksploataciji jadarit, jer tako, i da stignemo na vreme da možemo lepo da uđemo u tu raspravu, ali naprosto to nije moguće, ne mogu ja to sama da uradim. Svako zaista sebi daje za pravo da govori o svemu i svačemu. Dakle i prekidanja nisu bila zlonamerna, nego samo sa ciljem da govorimo o eksploataciji jadarita, ali ukoliko se desi da ne stignemo, verujte, odgovornost nije na meni. Ja se trudim, ali ne mogu sama. Molim vas ne dobacujte, ne dobacujem ni ja vama. Gospodine Lutovac, vi ste mi u sistemu, da li hoćete po amandmanu? Izvolite. 

ZORAN LUTOVAC: Amandman član 1. stav 1, ali ću po amandmanu sada da govorim. Najpre, mislim da nije u redu da se ovde poziva na Poslovnik, a onda se drže neka ovde predavanja, iznose neistine.

MARINA RAGUŠ: Gospodine Lutovac vratiću vam vreme, ne brinite. Po kom osnovu vi sada želite da govorite? Bitno mi je zbog amandmana koji je na redu, amandmana koji je podneo gospodin Srđan Milivojević ili govorite kao predsednik poslaničke grupe? Po kom osnovu? 

ZORAN LUTOVAC: Poslovnik. Član 104. stav 2.

MARINA RAGUŠ: Znači, vi hoćete po Poslovniku? Zašto to niste rekli? Molim vas podignite Poslovnik. Izvolite. 

ZORAN LUTOVAC: Dakle, više puta je pomenuta Demokratska stranka u negativnom kontekstu, naročito u vezi sa Kosovom i Metohijom. Samo ću vas podsetiti da su na Kosovu i Metohiji, na severu Kosova bile srpske institucije i da je sada država Srbija u takvoj situaciji da traži autonomiju za Srbe na Kosovu. O tome sam govorio i prošli put, pa su reči izvrnute i zloupotrebljene. Dakle, moram reći da se mora prekinuti sa tim izvrtanjem reči. Stvari su vrlo jasne, činjenice postoje i Srbija zahteva autonomiju, i to vrlo ograničenu autonomiju za Srbe na Kosovu i Metohiji, autonomiju koja se zove Zajednica srpskih opština, koja nema ni izvršne, nikakve nadležnosti. Na severu Kosova više ne postoje institucije Srbije, a izdvajaju se sredstva u budžetu za Kancelariju i Srbi sa Kosova to razumeju kao način da se u stvari izvrši transfer institucija iz Srbije na Prištinu. Eto, toliko samo kao komentar na ovo što je povreda Poslovnika, član 104. stav 2. 

MARINA RAGUŠ: Gospodine Lutovac, jasno vam je da je reč o replici, stoga, kao i za sve, važi isto pravilo - član 103. stav 8, oduzeće se od vremena grupe. Reč ima gospodin Aleksandar Jovanović, vreme ovlašćenog predstavnika. Izvolite. 

ALEKSANDAR JOVANOVIĆ: Gospođo Raguš, sad pošto ste vi ovde, malopre nisam dobio odgovor od gospođe Brnabić, prosto pitanje za vas – u čemu je problem da se ovde raspravlja o zabrani eksploatacije litijuma i bora? Dakle, 10-og je podnet zahtev za tu sednicu. Imali ste vremena da se uskladite i sa vremenom, a sada dobijamo ovde nekakve nemušte odgovore. Jutros na onoj trovačnici kod Marića Brnabić kaže da je pitanje da li će biti te sednice uopšte. Od čega vi bežite? Jel neki problem da se ovde raspravlja o tome? Hajde recite već jednom, odredite se da znamo šta da radimo. Građani očekuju od vas da radite svoj posao. To je tema koja je izvela na ulice stotine hiljada ljudi i biće ih ponovo. Nemojte da bežite od toga, građani su životno zainteresovani za to. Dajte im odgovor sada i odmah, nemojte nas više zamajavati. Ako se plašite da razgovarate o tome, onda tako i recite. Optužujete nas ovde da opstruišemo sednicu o rebalansu da bi je produžili ne znam zašto. Prošli put ste dali Martinoviću beskonačno vreme, ne samo njemu, nego vašim ministrima da ovde pričaju o svemu i svačemu. Kršili ste Poslovnik, gazite ga svaki dan, a onda meni prebacujete kako ga ja tretiram. Isto kao i vi. Gazite ga kao otirač svaki dan. Nemojte da očekujete od nas da ćemo poštovati zakon koji vi sami ne poštujete. Dajte recite u čemu je problem da se ovde raspravlja o litijumu i boru. 

MARINA RAGUŠ: Pošto ste od mene tražili odgovor, apsolutno nema problema. Lično se prva radujem toj raspravi i mislim da je ovo jedino mesto da ukrstimo argumente na korist građana koji su nas ovde delegirali. Ovde se samo radi o pokušaju dogovora da ova rasprava ide u konstruktivnom smeru i da se držimo dnevnog reda kako bi stigli da imamo vanrednu sednicu koju ste tražili. Vi ste bili na Kolegijumu, kao i ja, i vaša koleginica, gospođa Nestorović, vi znate da taj zahtev koji se podneo, postojao je pravni problem, nije bio uredan zahtev, pa ste morali da uređujete taj zahtev, ali bez obzira na sve – niko ovde nema nameru da se ne održi ili, ne daj Bože, da beži od bilo kakve rasprave pogotovo na ovu jako važnu temu. Ta će se rasprava svakako održati, ali je pitanje hoćemo li mi sa rebalansom budžeta stići na vreme da onda kada ste tražili održimo tu raspravu, ali će ona svakako biti održana. Ja se nadam da ćemo stići na vreme, ali to ne mogu sama da uradim, niti gospođa Brnabić, za to je potreban konsenzus svih vas, samo da budete konstruktivniji. Ja razumem i političke strasti i strasti tokom rasprave i sve to razumem, ali molim vas – dajte samo da manje koristimo taj Poslovnik. Evo, ja preuzimam na sebe celokupnu odgovornost. Trudili sam se svih ovih dana da atmosfera prođe u dostojanstvenom tonu, da svako od vas ima pravo da kaže, izrazi svoj politički stav, ali od vas zavisi kako ćete koristiti to vreme. Konačno, zaista bih volela da se šefovi poslaničkih grupa dogovaraju o svakoj raspravi i da se ti dogovori poštuju. Kao što znate, dogovori se retko poštuju. Volela bih da živimo u uverenju, i da se to desi vrlo brzo, da ono što se dogovorimo to se ispoštuje i raspravljamo na sve bitne teme koje proceni, da li vlast ili opozicija, ovo je to mesto. Što se tiče ministara i njihovih izlaganja, dužine njihovih izlaganja, pa i sami ste dobrim delom odgovorni kada na njih prebacujete ono što nije njihovo, a to jeste breme kojekakvih ad hominem prozivki, čak i uvreda. Druga jedna stvar, a to je osnova, po Poslovniku ministar nema ograničeno vreme, a to je Poslovnik koji je donet krajem 2011. godine i svakako nije naš potpis i to je ono što smo mi nasledili, tako je kako je. Mi apelujemo. Da, razumem, eto, da odgovorim i na dobacivanje. Da, i treba da se menja i to treba da bude konsenzus, a pretpostavka konsenzusa je da izgradimo poverenje. Kao što znate, to je dug proces. Jedni drugima ne verujemo, zatrovali smo atmosferu, atmosfera se spustila, ušla u svaku kuću, a ovde pokušavamo da to ispravimo. Ako ja mogu da doprinesem tome, makar nikad više ne vodila ovu sednicu i bilo koju drugu sednicu, ja ću dati sve od sebe da svako od vas ima pravo da kaže šta hoće, da počnemo da gradimo međusobno poverenje i da počnemo da vraćamo ugled ovoj instituciji kako joj pripada. Slažem se sa vama, ali pretpostavka je poverenje. Dajte da radimo na tome. Uzela sam više vremena, nego što sam htela. Izvinjavam se zbog toga. Tražili ste odgovor od mene. Reč ima gospodin Jovanov. Izvolite. 

MILENKO JOVANOV: Vreme šefa grupe. Dakle, apsolutno ne prihvatam ni na koji način optužbe da mi želimo da pobegnemo od nekakve rasprave iz prostog razloga što smatramo da bi upravo ta rasprava pokazala koliko su neozbiljni oni koji su tražili tu raspravu. Akt koji je predložen je i formalno i materijalno toliko manjkav da kada budemo pričali o tome ljudi će imati prilike da čuju i vide 

SRĐAN MILIVOJEVIĆ: Ako.

MILENKO JOVANOV: Ne ako, nego kad, imaće da čuju i da vide kako se predlagači tog akta, a to je kompletna opozicija, odnose prema tema za koju su rekli da im je od prvorazrednog značaja. Ja ću samo da podsetim da su oni krenuli u sazivanje sednice i zahtev za sednicu sa idejom da imaju dve tačke dnevnog reda, a onda se 86 njih potpisalo iza predloga i nakon deset dana su utvrdili da im fali jedna tačka. Dakle, 50% dnevnog reda su zaboravili. Tako da mi ne da nemamo od čega da bežimo, nego jedva čekamo priliku da o tome razgovaramo. Sad, šta se desilo u međuvremenu? Pošto ne čitaju Poslovnik videli ste na početku sednice da ne čitaju Poslovnik i ne znaju Poslovnik, oni ne znaju da Skupština zaseda u redovnim i vanrednim zasedanjima. Redovno zasedanje Skupštine počinje 1. oktobra i traje 90 dana. Da su oni tražili sednice u vanrednom zasedanju, oni su tražili vanredne sednice, dakle to su tačno naveli, pozvali se na taj član Ustava i Poslovnika, a onda su sami opstruisali ovu sednicu da bi mogli nas da optuže kako eto neko neće da razgovara o njihovom predlogu. Dakle, prestanite sa opstrukcijom, govorite o onome što je na dnevnom redu, pričajte o onome što ste predložili i ovo će ići mnogo brže. To što vi koristite tu priliku da podnesete amandman na član ili na naslov iznad člana ili da dodate ne znam šta, a onda citirate SMS poruke Belivukovog klana i po emti put u ovu Skupštinu uvodite Belivukov klan, vi kao njegovi portparoli, ne vi lično, da budem potpuno iskren i pošten do kraja, vi lično ne, ali neki koji su tu vrlo blizu vas to rade već dve godine i toga ste takođe svesni, onda ne možete da očekujte da ćemo mi na to da ostanemo nemi i da slušamo i čekamo kako će da prođe i ajmo sad dalje kao da se ništa nije desilo. Naravno da ćemo da odgovorimo na svaku vašu optužbu tog tipa ćemo da odgovorimo. Tako da, ako želite da se to ubrza, morate da porazgovarate sa vašim kolegama, morate da razgovarate sa kolegama iz vaših redova, pa da se dogovorite kako ćete da nastupite. Mi smo tu, odgovaraćemo na ono za šta smatramo da je vredno odgovora i na način na koji mislim da treba da se odgovori. Nemamo nikakav problem ta se ta sednica sutra održi, ako danas završimo ovu i izglasamo rebalans. Ali, vi ste vrlo dobro znali ili niste znali, ali to ne može naša odgovornost da bude, jer vaše neznanje nije naša odgovornost, kako Skupština zaseda i kako ide vreme. Ako niste znali da se 30. septembra završava vanredno zasedanje, a vi podneli 150 amandmana, ja ne znam kako ste mislili da se to završi u tom roku, ali dobro, ajde videćemo, da ne prejudiciramo. Samo želim da kažem da apsolutno ne bežimo od rasprave, jedva je čekamo, jer su manjkavost takve da će se ljudi čuditi i smejati šta je ono što je ušlo u Skupštinu, ali mi je drago zbog arhive i budućnosti da ljudi vide kakav akt je predložen od strane celokupne opozicije, svih njenih lidera, najumnijih, najmudrijih glava koje imaju. To je jako važno da ljudi vide i kakva bi katastrofa nastupila kada bi oni došli u priliku da vode zemlju. Hvala. 

MARINA RAGUŠ: Hvala vama. Na tom istom Kolegijumu smo bili vi i ja, da se ne ponavljam. Gospodine Milivojeviću, vi ste mi u sistemu, samo bih vas molila po kom osnovu želite da govorite. 

SRĐAN MILIVOJEVIĆ: Replika na izlaganje gospodina Jovanova.

MARINA RAGUŠ: Vi sada hoćete u vremenu ovlašćenog? Jel tako? 

SRĐAN MILIVOJEVIĆ: Replika.

MARINA RAGUŠ: Replika može neposredno. 

SRĐAN MILIVOJEVIĆ: Na prethodno izlaganje gospodina Jovanova. Direktno me je spomenuo.

MARINA RAGUŠ: Gospodine Milivojeviću, pokušavam da vam pomognem. Hoćete li po vremenu pošto replika ne može jer mora na neposredno? Hoćete po vremenu ovlašćenog predstavnika? Imate dva minuta. Može? Izvolite. 

SRĐAN MILIVOJEVIĆ: Gospođo Raguš, ja sam se na vreme javio, odmah po izlaganju gospodina Jovanova, a vi niste zabeležili i evidentirali. Nakon toga ste posle izlaganja gospodina Jovanovića obrisali sistem i moj zahtev za repliku takođe, a onda ste ponovo dali reč gospodinu Jovanovu. Ne zameram vas. Ne smatram da je loša namera. Ali, moram da kažem da sam zadovoljan što nekih hvataju beleške dok ja govorim. Sad, za lošije đake ću morati da ponovim. Po Zavodu za statistiku u vremenu od 2001. do 2012. godine napravljeno je za našeg mandata 476 kilometara autoputeva. Jeste li zapisali – 476? Ostali putevi za saobraćaj motornih vozila 1.787. Dakle, ne 1.400, nego 1.787. Pa hvatajte beleške. Nemojte sada da dobacujete. Ja ne mogu sa ovim lošim đacima zaista. Evo, neće da sluša. Ja sam probao. Ne vredi. Hvala. 

MARINA RAGUŠ: Hvala vama na razumevanju. Kao što znate, sistem je bio potpuno blokiran i molila sam sve da se ponovo prijave. U sistemu sada imam gospodina Miroslava Aleksića i gospodina Zdravka Ponoša. Hoćete li po amandmanu? Gospodine Aleksiću, hoćete po amandmanu? Po kom osnovu? Po ovom amandmanu koji je podneo Srđan Milivojević? Izvolite. 

MIROSLAV ALEKSIĆ: Da. Koristiću vreme ovlašćenog. Najpre da odgovorim gospodinu Jovanovu vezano za sednicu o litijumu da mi nešto odugovlačimo. Mi ne odugovlačimo ništa. Mi raspravljamo o najvažnijem zakonu za građane Srbije u toku jedne godine, a to je budžet, konkretno rebalans budžeta i vi biste sada hteli da ne pričamo o rebalansu, da ne pričamo o amandmanima i da nas optužite da mi odugovlačimo sednicu da se ne bi održala sednica o litijumu koju smo mi tražili. Pazite, to vređa inteligenciju. Drugo, dovoljno vremena ima da raspravimo danas i sutra amandmane. U ponedeljak ćemo krenuti sa tim vanrednim zasedanjem o litijumu u skladu sa Poslovnikom. Kad se završi, završiće se, pa krećemo na redovno zasedanje i ja ne vidim tu nikakav problem i nemojte sada da pokušavate da nama namećete nešto da mi bežimo od te rasprave. Ne želim da bežim ni od kakve rasprave, posebno o litijumu i imamo vremena po Poslovniku da to uradimo. Mogli smo prvo sa tom sednicom da idemo, ali je vama bio važniji budžet. Zašto – jer nema plata za policiju, jer nema dovoljno para za prosvetare itd. itd. i naravno za velike projekte Siniše Malog, najvećeg ikad. Dobro. Videli smo juče u medijima da je Apelacioni sud pravosnažno potvrdio zaplenu imovine Predragu Koluviji, vlasniku „Jovanjica“, najveće plantaže marihuane u Evropi i verovatno to učestvuje i u deficitu. Ne znam ta grana industrije kada je u pitanju proizvodnja droge, nije je ministar Mali uzeo u obzir kada je govorio o minusu, verovatno što je otkrivena ta plantaža na kojoj je boravio ministar Vulin utiče na prihode u budžetu, nema više tih prihoda. Izvolite ministre Vulin. Jel se obraćate meni ili pričate sami sa sobom? Nisam shvatio najbolje. Jel pričate sa mnom ili sami sa sobom? Ne meni, u redu. 

MARINA RAGUŠ: Izvinite, molim vas. Dobićete ovih par sekundi. Molim vas, gospodo ministri, dame i gospodo ministri, pravila Poslovnika se takođe odnose i na vas. Nemojte ulaziti, u redu je, ali ne možete ni sa mnom da ulazite u raspravu. Dakle, dozvolite poslanicima da kažu to što imaju i to se odnosi na sve i na poslanike, da ne dobacuju ministrima. Dakle, imate svoje vreme. To koristite bez dobacivanja da se čujemo međusobno i ova pravila važe za sve. Izvolite. Imate ovih nekoliko dodatnih. 

MIROSLAV ALEKSIĆ: Dobro. Nadam se da ćete mi to nadoknaditi do kraja, ali nema veze. Hvala vam na ovome, na ovoj sugestiji, pošto smo mi vrlo često izloženi dobacivanju ministara sa svog mesta dok govorimo. Dakle, da, gospodine Vulin, smejete se, juče ste govorili o Petruševu i vašim sastancima u Moskvi itd. nivoima, sa kojima mi imamo sastanke i vi. Ja bih vas gospodine Vulin da pitam da li je tačno dok ste bili šef BIA da ste zajedno sa Srđanom Lolićem, direktorom „Putnika“ a.d. koga je privatizovao jedan ruski tajkun organizovali bekstvo ruskog državljanina Artema iz Mila u Moskvu, čoveka koji je optužen za trgovinu balističkih oružjem, krijumčarenjem osetljive vojne opreme, tehnologije dvostruke namene, krijumčarenje nafte iz Venecuele za Rusiju pod sankcijama? Bio je u Milanu u kućnom pritvoru. Kažu da je deo BIA izradila falš papire sa tom skinutom nanogicom s kojom je bio u kućnom pritvoru, preko Hrvatske i Bosne stigao do Srbije, zatim preko Estonije avionom „Pink Ervejza“, leti za Moskvu. Kaže da je Srđan Lolić posle toga bio dugo u bekstvu sve dok se vi sa istim Petruševim niste sreli, koga ste juče pominjali i garantovali bezbednost u Srbiji, pa se sada on ovde slobodno kreće, a „Pinku“ kaže da zbog toga je i oduzeta bila dozvola za letove. Da li je možda to posao koji ste uradili da dobijete ovakav mercedes. Da li je ovo vaš G klasa mercedes „Brabus“? Da li se vi vozite u njemu? Ovo je „Brabus“. Vozite ga vi, ministar Lončar, itd. To je auto koji košta pola miliona evra. I vama to nije problem dok ovde govorite prosvetarima, lekarima i ostalima kako treba da budu zadovoljni jer im je povećana plata na 800 ili 900 evra. O tetki iz Kanade neću ni da govorim. I vi ministre Vulin ste došli ovde nama da držite juče lekcije i pričate o svemu i svačemu, a ne o budžetu. Ovo što sam ja govorio, nije o budžetu, ali je odgovor na vaše jučerašnje diskusije i način na koji ste ovde govorili, ne kao potpredsednik Vlade, ne znam zašto zadužen, očigledno sa odnose sa Rusijom i Kinom, nikakav problem nije radite to, ali nemojte ovde nama poslanicima da držite predavanja šta mi treba da radimo, s kime da se viđamo, kako i na koji način, nego se malo više pozabavite time kako da pomognete vašem prijatelju Predragu Kuluviji. Kako vreme prolazi sve smo bliži tome da će oni koji su organizovali to i tog Kuluviju iskoristili da se bavi proizvodnjom marihuane, kome je sada zaplenjena imovina, da praktično budu i oni pored njega na optuženičkoj klupi. Hvala. 

MARINA RAGUŠ: Gospodin Jovanov, po Poslovniku. Izvolite. 

MILENKO JOVANOV: Poštovana predsedavajuća, član 106. stav. 1. govornik može da govori samo o tački dnevnog reda o kojoj se vodi pretres. Ovo vam skrećem pažnju, iako na jedan dobar i dostojanstven način vodite sednice, imate punu podršku naše poslaničke grupe za to, ali vidite da posle stižu optužbe na vaš i na naš račun, zbog toga što se oni ne drže dnevnog reda i pričaju šta im padne napamet. Ovo je sada, poštovani građani, primer kako odugovlače sednicu i kako dovode do toga da sednica o litijumu ne može da se održi. Umesto da priča o tački dnevnog reda, a to je amandman jednog poslanika, koji se odnosi na to, ako se dobro sećam, da se u prvi član dopuni još javne politike, mislim da su samo te dve reči bile tema. Umesto o tome, on je čovek lično vređao i napadao ministra i potpredsednika Vlade, Aleksandra Vulina. Umesto rasprave o dnevnom redu, o amandmanu, on je iskoristio priliku da priča stvari o kojima je već osuđen, jer je iznosio neistine i da lično napada čoveka, da priča o nekim vezama sa Rusima, sa Petruševim, itd. Kakve veze to ima sa dnevnim redom. Tako se odugovlači ova sednica. Vrlo to namerno i smisleno rade. Oni to ne rade slučajno, jer oni znaju šta ih čeka i kakav debakl čeka kada se bude pričalo o litijumu. Smislili su da odugovlače sednicu, a onda nas da optuže da mi se tobož, kao nečega plašimo. Zato vas ja molim. Ko god pomogne od dnevnog reda, ko se god udalji od dnevnog reda, da ga upozorite, da vrati, pa neka građani vide ko govori van dnevnog reda i ko zapravo odugovlači sednicu. Svako to upozorenje neko će čuti, pa neka se onda vidi. Posle neka razmisle na kraju, krajeva zašto opozicija beži od sednice koju je sama tražila. Hvala. 

MARINA RAGUŠ: Moram da vas pitam da li želite da se izjasnimo? Ne, dobro. Potpredsednik Vlade, gospodin Aleksandar Vulin. Izvolite. 

ALEKSANDAR VULIN: Ako smo se pitali gde je gospodin proveo mesec dana u Americi, sada znate. Išao je u instruktažu da mu kažu šta da kaže, koga da pita, koga da napada, što kažu u mom selu – CIA snajka, CIA Ali, to je sasvim u redu, onaj pašnjak ispred američke ambasade je magičan. Znam da volite da idete tamo. Da krenem redom sa svim tim insinuacijama, podmetanjima, nije to ni strašno. Jeste problem da unižavate svoju zemlju i da je dovodite u poziciju da ona kao sada treba nekom nešto da se pravda. Dakle, vi bacite jednu potpuno laž, a ja ću vam sada objasniti po tačkama gde ste sve lagali i kako je to nemoguće što ste rekli, ali nije važno, važno je da sada ovo može da se zavrti po raznim portalima, a onda će ti portali da budu preneti u regionu. Neće se govoriti kako i odakle su došle informacije, već će samo biti preneto kao gotova činjenica. Onda će se vratiti ponovo kod nas, tako što ćemo mi prenositi od portala koji su došli iz okruženja, opet potpuno bez ikakve svesti odakle je i šta došlo, da li ima bilo kakvog utemeljenja. To se inače zove, osim kao deo hibridnog rata, to se zove ping-pong. Prebacite lopticu pa vam vrate lopticu i onda se tako ne samo zamajava javnost, nego se na taj način vodi hibridni rat protiv sopstvene zemlje. Vidim da su vas učili da to radite, ali moraju još bolje da vas uče i siguran sam da će biti još putovanja u Ameriku gde ćete raditi na tim stvarima. Dakle, pođimo redom. Niko u ovoj zemlji nije ni mogao, ni hteo da prebacuje bilo koga, kako ste rekli iz Italije, Slovenije, Hrvatske, BiH pa u Srbiju. Pola EU je neko prošao i sada je Srbija negde prebacila. Čekajte, ajde vi to razjasnite malo sa Italijom, Slovenijom, Hrvatskom, BiH, pa dođite do Srbije. Kako nađoste Srbiju odmah. Kako niste rekli organizovana kriminalna grupa koju čine pripadnici, državljani EU iz Italije, Slovenije, Hrvatske su radili za Ruse. Ne, nego odjednom stigao u Srbiju. Uopšte ne znam ko je taj čovek, ali taj čovek nije mogao da stigne tek tako u Srbiju. Mora da prođe pola EU. Dakle, blago rečeno apsolutna neistina. Druga neistina. 

MIROSLAV ALEKSIĆ: Jel poznajete Srđana Lolića?

ALEKSANDAR VULIN: Poznajem Srđana Lolića, finansijera Dveri, vaših koalicionih partnera. Dakle, finansijer Dveri i to godinama finansijer Dveri. 

MARINA RAGUŠ: Izvinite gospodine Vulin. Molim vas, ne dobacujte gospodinu Vulinu dok vam odgovara na pitanja koja je gospodin Aleksić postavio. Iz istih razloga sam molila da se i ministri pridržavaju ovih pravila. Ja se izvinjavam gospodine Vulin, ali dozvolite potpredsedniku Vlade da vam odgovori na sve ono što je gospodin Aleksić izneo.

ALEKSANDAR VULIN: Dakle, finansijer Dveri, da poznajem ga. Gospodin Lolić, pojma nemam ni gde je, šta je, šta radi, verujte mi ne znam. Dveri nisu u parlamentu, pretpostavljam da se bavi nekom drugom političkom opcijom, šta radi zaista to ne mogu da znam. Rekli ste da smo tog nekog čoveka za koga stvarno ne znam ko je, prebacili u Rusiju avionom „Er pinka“. Da su vas malo bolje poučili ili da nisu hteli da ispadnete smešni, možda su i to hteli, čudne su te obaveštajne službe, oni bi vam rekli nešto drugo. Smislili bi bilo šta drugo. Zato što privatni letovi su zabranjeni još od početka sukoba u Ukrajini. Apsolutno je nemoguće da poletite malim avionom iz Srbije i završite u Moskvi. Apsolutno nemoguće. Ne može predsednik države to da uradi. Niko na svetu ne može. To ne može ni šef CIA da uradi. Morali biste da preletite malim avionom čitav NATO pakt i da oni ne znaju ko je u avionu i da vas puste. Usput je zabranjeno. Ne može da se leti malim avionom za Moskvu. Gotovo. Završeno. Dakle, potpuna i apsolutna neistina. Ne znam što vam to nisu objasnili. Dakle, sada sam vam objasnio zašto to što ste rekli je apsolutno nemoguće. Gospodin Patrušev, vi stvarno mislite da se on bavi takvim stvarima ili ja sa njim? Stvarno to dižete na taj nivo? Stvarno mislite da je to moguće? Ali da zanemarimo to, ne znate te ljude, niste još dogurali dalje od ambasadora Hila. Visoko je to za vas. Kada dođe vreme, daće Bog jednog dana će možda Srbija glasati za vas, pa ćete se viđati sa parnjacima te visine, ali do sada niste, pa ne znate da to tako ne funkcioniše. Inače, što se tiče i „Er pinka“ za koji ste rekli da su im oduzeli dozvolu i tome slično, na moju veliku žalost, moj venčani kum Željko Mitrović je mnogo bliže Amerikancima nego vi i jedino ako ste ljubomorni na njega što on može da dođe i više od ambasadora Hila nego vi. On i ja se tu apsolutno ne slažemo i ako mislite da bi imi on pomogao da švercujem nekog u Rusiju, stvarno ste onako baš, baš. Mnogo ste dobar čovek da se to graniči sa divnošću. Tako da evo, sada sam vam dokazao redom. Što se tiče "brabusa", odmah da vam kažem, ne znam, vrlo je moguće da to imamo u oduzetim vozilima. Gospodine, nikada niko ni jedan dinar ne bi dao za takvo vozilo. Postoji budžet, evo ovde vam je, tačno se zna šta može da se kupi. E sad, ono što ja ne znam, ta vozila se oduzimaju kriminalcima, ali kojim kriminalcima? Možda je to neko ko je vama blizak pa ste ljuti? Možda bi da mu vratimo to vozilo? Sve je moguće. Ali, to će sud da radi, odlučiće oni na tu temu, gospodo. Ali, kažem vam, takvo vozilo nije kupio niko i to vozilo državni budžet košta nula, nismo ga kupili. Više bi nas koštalo da kupimo Tipa, jer bi morali da ga platimo, a ovo se oduzima. Jel znate ko oduzima takva vozila, nažalost, žao mi je što vas u službi nisu podučili - sud, ne policija, ne BIA, ne vojska, sud. Kome? Kriminalcima. Jel vam žao? Hoćete da mu vratimo? Ne znam ko je, ali saznaću kome je oduzeto, pa da vidim da vratimo čoveku, možda je to razlog vaše intervencije danas. Žao mi je, dame i gospodo, opet nismo pričali o budžetu. Opet nismo došli do Zakona o finansijskoj podršci porodici sa decom. Opet nismo pričali ni o čemu što je bar istinito. U redu, navikli smo. Znate kako, kada razgovarate sa ljudima koji nemaju nikakva uverenja, uvek vam na kraju ostanu samo lične uvrede, dosetke, ja sam duhovit, ti nisi, ja sam lep, ti nisi, rekli su mi ovo, javila mi CIA. Evo, sad smo detaljno raspravili i mislim da smo ovu glupost razbili u paramparčad i odgovorili na apsolutno sve. Žao mi je, dame i gospodo, žao mi je, drugarice i drugovi, žao mi je, građani Srbije, što nećete ni danas čuti ništa osim ličnih uvreda, ali dobro, ako volite da pravite cirkus od svega, biće cirkus. Žao mi je. 

MARINA RAGUŠ: Ja moram da vas uverim da cirkusa neće biti. Može da bude pauza i da nastavimo sledeći dan i tako svakog dana. Cirkusa dok vodim sednicu neće biti. Ako ne budem mogla da obezbedim red i mir za svakoga od vas i za naše goste, neće biti sednice. Tako da vi odlučujete. Gospodine Ponoš, izvolite, ovlašćeni. 

ZDRAVKO PONOŠ: Hvala. Na početku par reči o ovoj diskusiji na temu da li imamo vremena ili nemamo vremena da govorimo o litijumu i ko je potrošio to vreme, ako ima volje, naći ćemo načina da to rešimo. Nadam se da nije problem u tome što vi izbegavate diskusiju i da stvarno predsednik Vučić nije spreman da dođe u Skupštine. Nadam se da to nije po sredi. Što se tiče potrošenog vremena, želim da vam skrenem pažnju da su dobar deo vremena potrošili ministri iz ove Vlade, posebno dvoje od njih, koji izgleda najčešće to i rade i zato i služe ovde, gospodin ministar Martinović i ministarka Đurđević Stamenkovski, čiji nastupi su bili dosta smorni, stekao sam utisak, i za članove Vlade. Naravno, tu ne ubrajam gospodina Vulina, koji je isto tako dosta govorio, njegovi nastupi su uvek interesantni i meni svaki put kad padne pažnja ja pogledam u njega i čak i kad ne govori, mene to osokoli i drži mi pažnju. Vama ne zameram, vi ste ipak nešto drugo. Želim da kažem još jednu stvar, mislim da je dosta važno. Vi ste nas prekjuče pozvali da pogledamo nastup predsednika Vučića u UN. Bili ste vrlo sugestivni i ja sam to uradio. Moram da vam kažem da sam bio vrlo zadovoljan što se tiče metodološkog elementa nastupa predsednika Vučića. Prvi put posle sedam-osam godina taj nastup je bio baš onakav kakav treba da bude u UN. Ovaj put nije improvizovao, nije govorio iz glave, nije govorio onako kao što se obraća pretpostavljam na stranačkim sastancima, ovaj put je govorio onako kako se govori u UN, pročitao je napisan govor, nisam ironičan, to se tako radi, tako se tamo nastupa. Što se tiče supstance, to je bilo relativno umiveno, bilo je opet većinski za domaću upotrebu, ali ipak malo smirenije. Mislim da na njegov govor neće imati ovaj put primedbe ni Šolc, ni Makron, verovatno će jedino Kurti imati primedbe, jer se nije obrušio na njega, a Kurtiju za izbore treba to kad ga Vučić napadne. Ovaj put ga nije napao, pa sa te strane jedino može da bude problem. Završio je zaklinjanjem da nikad nikome nećemo dati slobodu ni nezavisnost. To je jako lepo. O Kosovu ne reče ništa, na temu davanja. To je nešto što sam primetio i mislim da je dobro što je ovaj put ipak govorio o Kosovu, ali nije spomenuo kad je govorio o tome šta to nećemo dati. Možda je kasno? Ipak će ovaj govor biti upamćen po jednoj stvari koju je izgovorio, a to je jedna kratka rečenica. Rekao je - ovde svi govore o Ukrajini, niko o Srbiji. Bože sačuvaj i sakloni. Pa, dobro je da ne govore na taj način tamo o Srbiji. Ja sam prilično uveren da, za razliku od ostatka govora koji su pisale neke školovane diplomate, da mu ovu rečenicu nijedan ozbiljan speech writer nije tu ubacio, možda je on to sam ubacio i odudaralo je od svega. U tom nastupu bio je i onaj obavezan deo koji se izgovara na izborima za mis, to je o miru u svetu i ljubavi prema svojoj domovini, to je okej, ne zameram, to se tako isto radi, nekome stoji bolje, nekome lošije. Ali za vreme dok je on bio tamo u UN i govorio, ovde u Srbiji, u Beogradu, bio je sin gospodina Trampa. Jedna od tema verovatno je bila Generalštab. Ne znam da li ste primetili, ali izgleda da je rušenje počelo iz Resavske, da niko ne vidi. Čudno da gospodin Vučić nije bio na otvaranju radova, da predsednik države nije bio na početku rušenja srpskog Generalštaba. On je uvek na početku svih radova. Što je sad propustio? Dok je Vučić govorio kako Srbija neće ni na istok ni na zapad, na sever, ni jug, njegovi ministri su se vrteli ukrug. Kao što sam rekao, jedan se hvalio svojim odnosima sa Moskvom, drugi je radio neke druge stvari u Vašingtonu. Tako da bih rekao da to njegovo zaklinjanje gde Srbija neće, da u praksi izgleda sasvim drugačije. Par stvari na temu zašto mi uopšte imamo rebalans budžeta. Rebalans budžeta se radi onda kad stvari nisu izbalansirane. Budžet bi trebalo da bude balansiran, koliko ja to razumem, da su prihodi i rashodi u nekom srazmeru. U momentu kada se desi veliki disbalans, rade se rebalansi. Pretpostavljam da je to i sada povod. Međutim, taj disbalans je dosta veliki, pa je dobro da se vidi gde je taj problem najviše izražen i zašto se to sedilo. Imam utisak da je to najizraženije u odbrani, a to se i vidi. Od planiranih milijardu i 350 miliona ili tako nešto, sada imamo situaciju da se to diže skoro za 500 miliona i lepo je objašnjeno da većina toga ide za "rafale". Neću govoriti o tome da li nam trebaju "rafali", da li treba baš da budu "rafali" ili nešto drugo. Ono što je gotovo neverovatno, to je da mi rebalans zbog toga radimo u septembru ove godine, što ukazuje da niko nije planirao tu kupovinu u decembru prošle godine. Kupovinu od 2,7 milijardi, kupovinu robe, nazovimo to tako, koja se kupuje jednom u 30-ak godina, 20, 30, mi smo mnogo davno kupovali avione kao zemlja. Ako se to radi tako retko i ako tako mnogo košta i ako je to tako veliki udeo u budžetu, zar je moguće da to niko nije planirao kao trošak u ovoj godini, nego je nekome palo naprasno na pamet da se ove godine krene u trošenje 2,7 milijardi i da ove godine treba da izdvojimo već jednu petinu tih troškova i da sad tražimo te pare u budžetu? To sistemi ne rade. To može tako kad to radi jedan čovek. Tako se ne planira, tako se ne troši. Tako to ne radi ni pijani bogataši. Verujem da ni sultan od Bruneja tako ne kupuje zlatni escajg, a mogao bi. Nije to jedina stvar gde se traže dodatne pare za vojsku, jedan deo je, naravno, za vraćanje služenja vojnog roka. To je, inače, stvar za koju sam ja pitao Gašića. Žao mi je što ga nema ovde, ne znam zašto nema ministra odbrane, a najveća stavka u povećanju budžeta je za odbranu. Nadam se da nije neki zdravstveni razlog. Ako jeste, izvinjavam se. Ako su neke druge, onda stvarno nemam razumevanja zašto nije ovde danas. Naravno da je izdatak ako se ponovo uvodi služenje vojske. Pitao sam ga to na Odboru za odbranu. Nadam se da su se i bez toga setili da to urade. Ono što i dalje ostaje problem, obrazloženje koje smo čuli preksinoć, čini mi se, od načelnika Generalštaba, generala Mojsilovića, gde je on potvrdio to što ja tvrdim već odavno, da je vojska tragično nepopunjena. On je sam rekao – mi imao rupu od 14 generacija. On kaže da se kasni. Ja mu verujem, znam da se kasni. Ono što je problem u njegovom izlaganju i obrazloženju je to što ovaj način neće da reši taj problem. Ova Vlada je, ja to priznajem, izdvajala dosta za opremanje vojske prethodnih godina. To ovu vojsku nije učinilo efikasnijom. Ne može to da se reši samo opremom, ljudi nedostaju. Na ovaj način to neće da se reši. Na ovaj način, sa 75 dana, imaćete ljude koji neće biti u stanju ni da radi mirnodopski deo vojničkog posla, a kamoli ratni. To što nekoga naučite da se brije redovno, da namesti krevet ili, što reče Mojsilović, da koristi šatorsko krilo, to nije u redu. Najgore je što ćete ih sutra držati u evidenciji kao rezervni sastav, kao ratnu vojsku a da, ne daj Bože, bude rata oni bi mogli da budu upućeni u rat na isti način na koji je poslata omladina 1945. godine da gine na Sremskom frontu. Imajte to u vidu, to se ne radi tako. Uz sve to, tragičan dokaz da to ne valja, da to ne ide tako je ovo što se desilo pre neki dan sa onom tragedijom. Ne želim da to bude nešto što će neko primetiti kao zloupotrebu, ali ako imate čoveka od 54 godine i na takvim ljudima stoji vojska, civili, zastavnici, oni sad voze borbene sisteme i upravljaju njima. To nije operativno upotrebljiva vojska. Na ovaj način taj problem neće da se reši, opet će ova deca, sa 75 dana, biti sposobni samo da se briju redovno i da ispale tri metka. Oni neće moći da zamene te ljude koji su u šestoj deceniji. Taj problem se tako ne rešava. Da idemo na sledeću temu, ova je sama po sebi problematična. Jedna od stavki u ovom budžetu koja se pominje, a imamo još dva zakona o kojima razgovaramo, to je energetika. Pretpostavljam da smo primetili da je gospodin Đurić potpisao pre neki dan sa podsekretarom Stejt departmenta Sporazum o strateškoj saradnji sa Sjedinjenim državama. To zvuči dosta impresivno i nemam ja ništa protiv toga. Dobro je da imamo stratešku saradnju sa velikim i moćnim zemljama. Taj papir je, rekao bih, tipski. Nema tu previše energetike, više ima politike. Ono što su moja pitanja u vezi tog papira je – zašto je taj papir tajan za našu javnost? Ja ga imam ovde, nema razloga da mašem s njim. Ne vidim ja ništa unutra što bi trebalo da se krije. Voleo bih da mi, ministar da je tu, objasni zašto se to krije od naše javnosti. Druga stvar je ono što piše u tom papiru, a to je nadležnost za sprovođenje tog zakona. U članu 1. stav 3. pod b piše da je sa američko strane to Ministarstvo trgovine, a sa srpske strane nekakva Radna grupa. Koji je razlog da sa naše strane bude neka radna grupa? U istom tom članu stavu 4. piše da Amerikanci neće biti članovi Radne grupe sa srpske strane. Zar to mora da se napominje? Kako će Amerikanci da budu, uopšte kako mogu da budu sa naše strane? Ministre Mali, zašto Radna grupa sa naše strane? Imamo li Ministarstvo trgovine mi? Imamo li Ministarstvo energetike? Čemu to služi? Čini se da je ovim papirom američka strana vodila dosta računa o sužavanju prostora za korupciju. To je jako dobro, verovatno su imali iskustava kako funkcionišu stvari ovde. Postavlja se pitanje – zašto je ovaj papir koji je bio na stolu još 2023. godine tek sad potpisan? Da li je problem u tome što neko želi da izbegne obaveze iz Poglavlja 27 u oblasti ekologije, recimo za Jadar, to je bio problem? Da li ovde žele da se izbegnu najviši standardi koje ćemo imati ako budemo potpisivali neka poglavlja u međuvremenu? Ministarka Đedović se hvalila kako je ovo papir iz oblasti, u stvari sporazum, nedavno potpisan sporazum za solarnu energiju sa jednom firmom za koju je rekla, u stvari to je posao koji se radi sa jednom južnokorejskom firmom i jednom američkom firmom. Ta južnokorejska firma je „Hjundai“, ona je to pomenula, pomenula i američku firmu. Rekla je da je to „UGT Rejunabls“, i to je u redu. Ono što je zanimljivo jeste što ta korejska firma isporučuje tehnologiju, nije jasno šta isporučuje američka firma. Pretpostavljam kontakte na srpskoj strani i bankarske garancije. Sve bi to bilo u redu, ne znam zašto je krila da iza te firme, američke, stoje Srbi, vrlo uspešni Srbi. Šta je tu problem? Zar je problem što je gospodin Rajišić iza te firme, koji je prijatelj još iz zemunskih dana Željka Mitrovića? Pa, zar prijatelj Željka Mitrovića nije i Aleksandar Vučić pa to nije problem? Šta se tu krije, ako je sve u redu? Par reči o izdvajanju za Kosovu. Treba, naravno sve je u redu. Ovde je bilo reči oko toga i deljenje lekcija šta sve ne sme da se kaže o Kosovu i ne sme da se pomene da je to, Kosovo je, nego Kosovo je i Metohija, i pitao nas je premijer – šta bi mi uradili da izbegnemo bombardovanje i sačuvamo Kosovo? Dosta neobično pitanje od nekoga ko predstavlja vlast koja i te kako ima udela u tome što nije prvo izbegnuto, a drugo ostvareno. Bilo bi bolje pitanje – šta su bili ratni ciljevi na Kosovu ljudi koji su sad ovde u ovoj vlasti jer i tada su bili i da li su ih ostvarili? Drugo pitanje koje bi trebali da postavite sebi – šta su bili vaši pregovarački ciljevi od 2012. godine do danas i da li ste ih ostvarili? Rekao bih – ni jedno, ni drugo. Ni jedno, ni drugo kako treba. Izgubili ste u miru ono što niste uspeli da izgubite u ratu 1999. godine. S druge strane, postoji teorija i prigovaranje da je nekadašnja vlast imala neuspešnu politiku, i Kosovo i Evropa, i da je to bilo neuspešno. Jeste, bilo je neuspešno. Ono što je porazno je što ova vlast ima politiku – ni Kosovo, ni Evropa, i da ste u tome uspešni. S tim se ja ne bih hvalio da sam na vašem mestu. Hvala. 

MARINA RAGUŠ: Svi vi imate, naravno, svoje vreme i možete da ga koristite na razne načine, obaveza je da govorite o dnevnom redu, ali stil je čovek i gledam da ne intervenišem puno, da vas ne remetim u vašem izlaganju, ali vi ste, gospodine Ponoš, samo tri minuta govorili o amandmanu. Možda ne ni tri minuta. To je vaš izbor. Znam, govoru predsednika ste posvetili pet minuta. Šta je tema? Tema je da imamo konstruktivnu raspravu i onda nemojte da se čudite što će drugi da reaguju ko je taj ko opstruiše raspravu o rebalansu budžeta. Da vas podsetim, na član 1, evo nismo odmakli, amandman je podneo poslanik Srđan Milivojević, koji glasi: „članu 1. stav 1. iza reči prava i obaveze budžetskih sredstava dodaju se reči i finansiranje javnih politika“. Eto. Po Poslovniku, gospodin Jovano, jel tako? Izvolite. 

MILENKO JOVANOV: Poštovana predsedavajuća, ponovo ste propustili da prekinete govornika u skladu sa članom 106, pozivam se na taj član stav 1 – govornik može da govori samo o tački dnevnog reda o kojoj se vodi pretres. Danas tačka dnevnog reda nije slobodna tema. Pročitali ste na kraju govora, dakle, koliko je i po minutima prethodni govornik govorio o onome što je tačka dnevnog reda i molim vas da smo to radite tako da dok govore pokušate da ih upozorite da se vrate na tačku dnevnog reda, a da ne pustimo 15 minuta nečega što je ništa, otprilike prepričava nam čovek šta je gledao na televiziji. Mislim, ne znam šta je sledeće da nam pričaju, prepričavaju fudbalske utakmice, romane koje su pročitali ako su pročitali. Ne znam, neke impresije koje su doživeli uz put dolazeći u Skupštinu. Dakle, onda stvarno pretvaramo u jednu potpunu papazjaniju i onda nema nikakvog smisla sedeti ovde. Oni ovo rade i molim vas da samo to imate u vidu, oni ovo rade da bi izbegli raspravu o litijumu. Oni ovo rade zato što su uprskali sa predlogom zakona koji su podneli, Predlog zakona je i formalno i materijalno manjkav i oni sada pokušavaju na ovaj način da pobegnu od te rasprave, da ovo razvuku u nedogled i da onda kažu, eto, vlast nam nije dala, a zapravo se radi o tome, da se ne ponavljam, da je isteklo vreme za vanredno zasedanje. Što se tiče predsednika Vučića i dolaska ovde i to ste morali da ga upozorite da je nekoliko predstavnike, upravo opozicije tražilo da predsednik ne dolazi na sednicu o litijumu. Tako da oni to treba da se dogovore da li hoće da dođe ili neće da dođe, a ja verujem da bi on jedva čekao da dođe da se sa ovakvim gromadama politički porve, da vidimo kako će to da izgleda, da ne ponavljam priče o panti i piti, ali baš bi tako i bilo. Hvala vam. 

MARINA RAGUŠ: Dakle, ne želite da se Skupština izjasni o tome. Da li ima još neko po Poslovniku? Nema. Gospodin Aleksandar Jovanović, od vremena grupe, po amandmanu. Izvolite. 

ALEKSANDAR JOVANOVIĆ: Gospođo Raguš, i vi svi preko puta, hajde da prekinemo više sa ovim zamajavanjem oko toga da li neko ovde opstruiše buduću sednicu o litijumu. Evo, držim ovde u ruci 10. septembar 12,30, zahtev kada smo predali na pisarnicu da se održi sednica o litijumu. Pre toga je bio Kolegijum, ako se sećate, bili smo zajedno na tom Kolegijumu, bila je gospođa Brnabić tu, dakle, bilo je rasprave o tome kako ćemo dalje zasedati i kakav će biti redosled sednica. Vi ste rekli kada se ovo završi, znači rebalans, kada se to završi ide sednica o litijumu. Da li vi niste znali koliko će ovo da traje? Vi sada od nas tražite da mi u buduće skratimo naše vreme tako što ćemo recimo, odustati od amandman. Da li vi sada nama zamerate to što smo mi podneli amandamne. Vidite, to možete da pričate nekom drugom. Nemojte da bežite od sednice o litijumu. Nećete pobeći od toga šta ste planirali da radite u Gornjim Nedeljicama. Da raseljavate seljaka. Ako ne bude rasprave ovde, biće na ulici, u to budite sigurni. Gospođo Raguš, takođe, na toj sednici ustao sam i pitao sam Anu Brnabić, bilo je na Pinku, ili ne znam od kojih ovih trovačnica gde se kreće, i rekla je vladajuća većina životno zainteresovana da se takođe, ovde raspravlja o Kosovu i Metohiji i onom što se dole dešava. Ostavili ste ljude na cedilu i pravite se blesavi. To je vaša politika. Gde je sada ta sednica, i za nju nema vremena. O svemu može, a ne smete o litijumu, ne smete o Kosovu i Metohiji. Hajde da prekinemo više ovo da ne zamajavate građane, lažete. Ovo što radite je obmana. Nemojte to radite ljudi. Malo pre puštate Vulina da ovde priča o svemu i svačemu. Danima slušamo Martinovića kako nas optužuje da smo mi izdajnici i to gledate mrtvi hladni. Onda se čudite kad neko reaguje tako kako reaguje. Nisam ja doveo Gerharda Šredera dvadeset četvrtog, 2018. godine u prepunu Arenu, onoga koji nas je bombardova, gospodine Jovanov, nego vi i vaš predsednik gospodin Aleksandar Vučić. Nisam ja uzeo Bila Klintona za saveznika, takođe, onog koji nas je bombardovao, nego vi i Aleksandar Vučić. To isto važi za Tonija Blera. Nisam se ja zakleo na ustav Aljbinu Kurtiju, nego vi i vaša Srpska lista gospođo Stamenkovski. Šta se smejete bre? Što radite sve ovo? Hajde prekinite ljudi, ako hoćete da budemo normalni. Ovo nikome dobro doneti neće. To što radite, trujete narod svaki dan. Hoćete da razgovaramo o litijumu? Hajde da razgovaramo o litijumu. Hoće da dođe predsednik, naravno i treba da dođe, i o Kosovu i o litijumu, između Gornjih Nedeljica i Kosova nema nikakve razlike, raseljavate ljude, ljudi beže pred tom vašom politikom, samo što na Kosovu beže od Aljbina Kurtija, a ovamo od Rio Tinta sa kojim ste se dogovorili da ono sve tamo nestane. To je vaša politika. Hajde da pričamo o tome i nemojte više da obmanjujete ljude. Dakle, hajdemo sutra sednicu, ako hoćete. Hvala lepo. 

MARINA RAGUŠ: Ja znam da je problem, vi ste iz aktivizma ušli u ovu Skupštinu da razumete instituciju koja znači i proceduru. Mi moramo vanrednu sednicu da završimo 30. septembra u ponoć, zato što redovna sednica kreće 1. oktobra, u redu je, tražili ste da vam objasnim. Dakle, biće sednice koju ste tražili, sa izmenama i dopunama zakona, koje ste tražili. Pitanje je samo da li ćemo stići da bude 30-og. Vi ste po ovom amandmanu sve vreme iskoristili za tačku razno, ja vam o tome govorim. Vi imate pravo, imate pravo, ali obavezu da govorite o tački dnevnog reda, a na dnevnom redu je amandman prvi, koji je podneo poslanik, važi za sve, i ja sve pokušavam da upozorim, dajte da konstruktivno koristimo vreme, vama niko neće oduzeti vaše vreme, stil je čovek, ja vam se neću mešati, samo govorim da Poslovnik nalaže da govorite svi, svi, vlast, opozicija o tački dnevnog reda. Dakle, da se ne zamajavamo, kao što kažete, dajte da se vratimo dnevnom redu. Sada ste otvorili mali milion i poslovnika i replika i svega ostalog, i tako u nedogled. Mislim, vi ste govorili, pa zato to kažem. Tražili ste odgovor od mene. U redu je, nemojte da dobacujete, ali pokušavam da se vratimo na dnevni red. Molim vas, i apelujem na sve vas da govorimo o amandmanima, ovo je rasprava u pojedinostima, i da bože zdravlja, kao što smo se dogovorili da u ponedeljak imamo raspravu o izmenama i dopunama zakona koje ste vi tražili. Tako da, gospodin Jovanov, replika. Izvolite. 

MILENKO JOVANOV: Mislim da je dovoljno da kažemo da ni predsednik Vučić ni ja nismo bombardovali Srbiju 1999. godine, a ja čak ne znam ni kako bih, a verujem ni on upravljali avionom, ali vi verovatno znate čim ste nas za to optužili. Nešto drugo je meni ovde interesantno, ja razumem da neko ne razume i da je jedina diskusija u kojoj je eventualno učestvovao u životu uz pivo ispred prodavncie, ali i tamo postoji neki red i tamo se zna o čemu se priča. Ako se priča o fudbalu ne možeš da se pojaviš niotkuda i da kreneš da pričaš o litijumu, ovi ti ljudi kažu, ajde idi malo, prošetaj, dođi juče, pa ćemo nastaviti na tu temu. Znači postoji neki red i ispred prodavnice uz pivo, a oni traže da od Skupštine naprave Hajd park u kome će da ustane ko kada hoće i da priča šta hoće. Ja samo zbog građana želim da kažem da se mi još uvek nalazimo na 1. članu odnosno 1. članu predloga izmena i dopuna Zakona o budžetu Republike Srbije i na 1. amandmanu. O čemu su govorili, o čemu je bio ovaj govor? Kako je ovo doprinelo ubrzavanju sednice Skupštine, hoćemo da odustanete, pa nećemo da odustanete, baš nas briga dal ćete da odustanete, ali neću da vam dozvolim da me optužujete za ono što sami radite, jer vi ni sami ne znate šta hoćete. Vi ne znate šta hoćete. On nam sad kaže kako treba da dođe, tako je rekao, neka dođe predsednik Vučić i treba da dođe predsednik Vučić. Predlagač zakona iz njegove poslaničke grupe, evo citat, da ne bude da sam ja nešto – nema osnova da prisustvuje sednici. Kaže ovako – sednici Skupštine prisustvuju narodni poslanici i gosti koje pozove Ana Brnabić, predsednica Skupštine i svakako gosti nemaju priliku da učestvuju u raspravi, a predsednik Srbije nema ta ovlašćenja da prisustvuje sednici, niti da govori jer je ovo posebna sednica koju opozicija tražila i može na balkonu kao gost. Vi ljudi ne znate šta hoćete, jel hoćete da dođe, nećete da dođe, jeste za trajnu zabranu, jeste za delimičnu zabranu, hoćete da pričate o litijumu, hoćete o Kosovu, hoćete danas, sutra, hoćete u vanrednom, redovnom, odlučite se molim vas, pomozite nam da vam pomognemo. 

MARINA RAGUŠ: Izvinite, po kom osnovu gospodine Jovanoviću? Vremena po ovlašćenom, po ovom amandmanu? Izvolite.

ALEKSANDAR JOVANOVIĆ: Gospođo Raguš, ne po amandmanu, nego po ovoj pojavi što je malopre govorila. Da vam kažem nešto gospođo Raguš, dakle po zakonu je e-parlament dužan da ovaj zahtev koji je podnet 10.og u pola jedan stavi na portal i zašto tog zahteva nema, a vi pričate ovde da se pridržavate zakona? Zašto našeg zahteva za održavanje sednice o zabrani litijuma nema na e-parlamentu, evo čekam vaš odgovor. To je zakon, gospođo Brnabić, ovaj Raguš, priviđa mi se Brnabić, to je jedna stvar. Da, gospodine Jovanov, da dođe Aleksandar Vučić na ovu sednicu, ali ne kao predsednik države, nego kao najveći lobista Rio Tinta, da , da dođe. Hvala. 

MARINA RAGUŠ: Ja sam vas molila, ali ne vredi. Replika, gospodin Jovanov, izvolite. 

MILENKO JOVANOV: Kratko samo, lobisti nemaju pravo učešća na sednicama, opet ne zna Poslovnik, hvala. 

MARINA RAGUŠ: Dobro, drago mi je da ste se ispričali, malo relaksirali atmosferu. Reč ima gospođa Radovanović, ovlašćena po ovom amandmanu. Izvolite. 

SLAVICA RADOVANOVIĆ: Hvala puno. Pošto je ovde reč o finansijama, ja zaista želim da objasnim kako su se ova vozila ovako skupa našla u garažama SIV-a I, tamo gde se nalaze vozila funkcionera. Gospodine Vulin, gledajte u mene, jer možda vi nešto naučite od mene, pošto to nije naučio ministar Gašić. Rekli ste da sud oduzima vozila. Ne oduzima, gospodine Vulin, sud vozila. Ministarstvo unutrašnjih poslova u predkrivičnom oduzima sve predmete koji mogu biti dokaz u krivičnom postupku i izdaje potvrdu o privremeno oduzetim predmetima. Sud nakon toga, nakon podizanja optužnice, postupa u krivičnom postupku i donosi odluku da li će se predmeti trajno oduzeti ili vratiti njihovom vlasniku. Vi to, naravno, niste imali priliku gde ni da naučite, jer u školama u kojima ste vi kupili preko noći takvi predmeti se ne predaju. Drugo, ovo vozilo se nalazi, kažem vam, u zvaničnoj garaži SIV-a I, gde su sva vozila funkcionera. Vozila koja oduzima Ministarstvo unutrašnjih poslova se nalazi na posebnim mestima, odnosno zaštićena tamo gde ne mogu da budu vozila od funkcionera. Prema tome, ovde ste izneli niz laži. Ovo vozilo koje ovoliko košta upravo vozi vas i vi ga koristite. Sramota je da vozilo koje košta 500 hiljada vi vozite, a inicijativa Autonomnog ženskog centra da se dodele novčana sredstva, odnosno dohodak da bi deca čije su majke žrtve femicida i nasilja u porodici, niste uzeli u obzir. Takođe, uništili ste finansije MUP-a tako što ste tražili da vam se dodele uniforme. Non-stop ste nosili uniforme, a vi ste sami sebi dali čin pukovnika, ne ja. Te uniforme i kompleti jako koriste. Nosili ste ih u jedinicama u kojima i ne znate. Vuline, gledajte u mene. Nemojte da vas je sramota. Nemojte da gledate u Sinišu Malog. Pa, ne može vas on spasiti. Ne može vas on spasiti, gospodine, malverzacija koje ste radili. Prema tome, i vi i vaši saradnici ste nosili uniforme koje puno koštaju Ne možete da pričate, opomenite ga, jer ja pričam. Slagali ste građane Srbije, ovo vozilo nije oduzeto. Ne može sud da ga oduzme i nalazi se u zvaničnim garažama. Molim vas, Vuline, evo, pričate. Naučite kad se vuče crta. Molim vas naučite kad treba da povučete crtu. To nije Skupština, molim vas.

ANA BRNABIĆ: Hoćete vi da naučite ministra tome, vidim da ste stručni? Hajde da probamo da se uozbiljimo. 

SLAVICA RADOVANOVIĆ: Ja sam ozbiljna.

ANA BRNABIĆ: Ako ste ovo vi kao ozbiljni, onda je to prilično zastrašujuće. Hajde, nastavite polako. 

SLAVICA RADOVANOVIĆ: Samo sam želela da kažem, da ne možemo obmanjivati građane i reći da je ovo predmet krivičnog dela i da se nalazi u garaži. Drugo, Panta neka mesi pitu u svojoj kuhinji, ostavite naše kuhinje nama. 

ANA BRNABIĆ: Hvala vam. Po Poslovniku, gospodin Komlenski. 

ĐORĐE KOMLENSKI: Predsednice Skupštine, povredili ste član 103. sa ovakvim ponašanjem kojim je ne samo član 107. nego niz članova povređen. Ovakvom količinom uvreda vi ste bili dužni da izreknete i opomenu i oduzmete reč. Jednostavno, nedopustivo je da nekome ko je na nivou pozornika početnika i iznosi laži, gluposti, neistine, dozvolite da na ovakav način vređa bilo koga u Skupštini, a posebno ne predstavnike Vlade Republike Srbije. Hvala. 

ANA BRNABIĆ: Potpuno ste u pravu. Ja se izvinjavam. Da li želite da se Skupština izjasni? U redu. Gospodin Lutovac, Poslovnik. 

ZORAN LUTOVAC: Član 27. Ne možete da se starate o redu u skupštini ako ste bolesni i lekar vam je rekao da treba da odležite još koji dan. Vi ste došli ranije. Vi ste ovde ne samo opasni po sebe, nego i po sve nas ostale, jer širite virus. Mislim da nije u redu da pod virusom dođete i budete ovde u sali gde ima preko 250 ljudi. Nemojte to da radite. Dajte gospođi Raguš da vodi, a vi se lepo odmorite. Hvala. 

ANA BRNABIĆ: A vi, pretpostavljam, imate rentgenski pogled pa znate da li sam ja pod virusom ili ne. 

ZORAN LUTOVAC: Vaše kolege su rekle.

ANA BRNABIĆ: Dobro. Dva dana, 48 sati, nisam bila ovde, ali hvala vam što se brinete za moje zdravlje. Izuzetno lepo od vas, ali još jednom pokazuje koliko otežete ovu sednicu. Zašto vi, ljudi, ne želite da pričamo o litijumu, ja ne znam, ali da ne želite, ne želite nikako. Samo da vam još kažem, tu mi je i narodni poslanik Jovanović Ćuta, ne samo što ne čitate Poslovnik, vi ne gledate ni sajt Skupštine. Predlog zakona koji ste poslali stoji na sajtu Narodne Skupštine Republike Srbije, da mogu da ga vide svi građani Republike Srbije, a ja sam posebno dala inicijativu kao predsednica Narodne skupštine da ga stave u poseban odeljak zato što taj predlog zakona treba da pročita svaki pojedinačno građanin Republike Srbije, da vidi koliko je naša opozicija ozbiljna, odnosno ne ozbiljna, tako da ćemo napraviti poseban ovako odeljak – Predlog zakona o zabrani iskopavanja litijuma, da vide ljudi šta ste vi bili u stanju da napišete i to kao osnovnu poli9tičkku vašu platformu i to kao Predlog zakona koji ste spremali svi zajedno dva čitava meseca. Zamislite da ste morali na brzinu da ga radite? Reč ima Milica Đurđević Stamenkovski. Izvolite. 

MILICA ĐURĐEVIĆ STAMENKOVSKI: Zahvaljujem. Izbegavam da se javim svaki put kada bivam pomenuta zato što želim da doprinesem tome da rasprava bude konstruktivna i da se što pre održi naredna sednica sa temom koja je od velikog interesa za jasnost. Međutim, ne mogu da ne uočim da kod određenog broja poslanika postoji verovatno neka propisana kvota koliko puta treba da me pomenu, bez obzira da li to pominjanje ima bilo kakvog smisla. Nije važna tema o kojoj se govori, važno je da pokušaju na neki način da me oblate. Zašto je to tako, pokušaću da budem vrlo kratka. Dakle, 2000. godine, kada su u ovu Skupštinu nasilno upali, izvršena je obojena revolucija u zemlji i došlo je do smene vlasti. Veliki broj građana patriotske orijentacije je zloupotrebljen pod izgovorom da je važno samo da se smeni vlast i da dođe neka druga, pa će onda oni lako da se dogovore kakva će se politika voditi. Svaki element patriotizma je proteran. Između ostalog, 2001. godine je ukinuto i ministarstvo koje se bavilo porodicom. Zemlja je rasprodata u bescenje, stotine hiljada ljudi je ostalo bez posla, suverenu državu pretvorili smo u vazala i, kao što rekoh, veliki broj patriota bio je zloupotrebljen za ciljeve onih koji su želeli da degradiraju suverenitet naše države. Sličan scenario u vidu DOS-a 2 planiran je ponovo i ja znam da vi meni nikada ne možete da oprostite što nisam dozvolila da moja politička stranka pruži patriotski legitimitet stvaranju DOS-a 2 zato što smatram da je za Srbiju bio poguban i DOS 1, a kamoli DOS 2 i zato što znam da ćete svakom prilikom pokušati da me napadate zato što nisam dozvolila da zloupotrebite patriotske birače kaka biste tobože pod izgovorima rušenja vlasti doveli one koji bi se borili za potpuno suprotne ciljeve od onih koje ste u kampanjama isticali. Ja ću taj teret da nosim časno i dostojanstveno. Da se vrati vreme, ponovo bih uradila isto, jer mi prosto nikada nismo bili na istoj talasnoj dužini, niti na istoj ideološkoj osnovi. Da je to tako i da je kod vas prisutno odsustvo prema elementarnim državnim i nacionalnim interesima, svedoči činjenica da ste gotovo svi izneli vrlo problematične stavove ovde u plenumu. Podsećam da ste okrivili svoju zemlju za bombardovanje 1999. godine. podsećam da ste juče izneli stav da je Kosovo izgubljeno, da je tu sve završeno, što ide u prilog isključivo Aljbinu Kurtiju, a danas smo čuli i stav da valjda ne treba da pominjemo Kurtija u negativnom kontekstu, jer to njemu doprinosi. Pređašnji govornik je rekao da su moja izlaganja koja su se odnosila na porodicu i porodične vrednosti za njega bila smor. Ja razumem da bi vam verovatno bilo zabavnije da smo pričali o topljenju tenkova, o ukidanju vojnog roka, o desetkovanju srpskog bezbednosnog sistema, da bi vam mnogo bilo zanimljivije da smo pričali o tome kako je u to vreme kada ste vi imali prilike da utičete na političke procese 68 država priznalo nezavisnost Kosova, u periodu od 2010. do 2013. godine 68 država je priznalo nezavisnost Kosova. Toliko o razumevanju diplomatije, međunarodnih odnosa i uopšte vašeg odnosa prema pitanju Kosova i Metohije i suvereniteta Republike Srbije. Činjenica je da je poslednjih godina 27 država povuklo priznanje nezavisnosti Kosova i to je očiti rezultat koji niko ne može da demantuje i oponira i kao predstavnik tada opozicione političke stranke, mi smo davali doprinos državi gde smo mogli da se ta otpriznavanja realizuju, zato što je nama država uvek bila na prvom mestu. Uvek je na prvom mestu bez obzira na to koja je vlast danas, sutra ili juče, država mora biti na prvom mestu. Kažete – predsednik je uporedio Srbiju sa Ukrajinom i kažete da je to neprimereno zato što je u Ukrajini trenutno rat. Uopšte niste razumeli kontekst. Ja ću pokušati da vam objasnim, žaleći što ne mogu da razumem umesto vas, ali evo pokušaću da vam objasnim. Dakle, poređenje sa Ukrajinom je ukazivanje na dvostruke aršine. Poređenje sa Ukrajinom je ukazivanje na činjenicu da je 1999. godine otvorena „Pandorina kutija“, da je tada srušen poredak međunarodnog javnog prava, da je tada dopušteno nekima da imaju samoopredeljenje, a nekima ne, da je tada izvršena ilegalna agresija na jednu državu i da su o tome svi ćutali i da je nakon toga učinjeno sve da se verifikuje otimačina, pljačka, uzurpacija i cepanje jedne države. Poređenje sa Ukrajinom je u kontekstu toga da je Srbija jedina zemlja od koje traže da se odrekne svoje teritorije da bi se integrisala, od koje traže da se dezintegriše da bi se negde integrisala. Mislim da svaki Srbin i svaki građanin Srbije apsolutno razume na pravi način paralelu koja je istaknuta u Generalnoj skupštini UN, osim nažalost vas. To karikiranje govora predsednika Republike u Generalnoj skupštini UN ja mogu da razumem, ali ne mogu da razumem da vi koji ste u vreme vašeg prisustva u političkom sistemu zagovarali politiku četiri stuba spoljne politike, danas napadate Vladu što vodi multivektorsku politiku. Multivektorska politika je politika oslanjanja na srpski interes i traženja sagovornika svuda u svetu, jer danas svet nije na samo jednoj međunarodnoj adresi. To je jedina održiva politika, mudra, strateška i jedina koja može očuvati budućnost građana Srbije. Kada smo kod dnevnog reda, vi ste govorili i o Kosovu i Metohiji, vi ste govorili o različitim temama koje nisu na dnevnom redu, ali što se mene tiče, Kosovo i Metohija su uvek na dnevnom redu i nikada nećete moći tu temu da sklonite sa dnevnog reda, ma koliko se trudili. Hvala vam. 

ANA BRNABIĆ: Hvala. Reč ima narodni poslanik Borko Stefanović, po Poslovniku. 

BORKO STEFANOVIĆ: Hvala, gospođo predsednice. Po Poslovniku, član 106. Dakle, prekršen je Poslovnik, član 106. zbog toga što niste prekinuli ministarku Đurđević Stamenkovski, koja je ovde potpuno van, apsolutno potpuno apropo onoga ko odugovlači sednicu pričala žena potpuno van bilo kakvog dnevnog reda i to ministarka koja se, poštovane kolege, nalazi u Skupštini da predstavi zakon koji ćemo mi podržati. Umesto toga, pošto ćemo svi podržati taj zakon, ona nama sada objašnjava ovde gde se svet nalazi. Ministarka Stamenkovski objašnjava, poštovani građani, gde se nalazi svet, a ne može da zna gde je svet, a ne zna gde joj je diploma. To je izgubila. Obraća nam se ministarka koja sniženi cenzus od 3% nije mogla u koaliciji da pređe. Ona nama drži moralne lekcije o DOS-u ovde, umesto DOS-u da sveću palite što vas pipnuo nije šta ste radili ovoj zemlji. Mi to da trpimo ovde, njihova moralna predavanja. Ona nama bez obraza bilo kakvog objašnjava ovde nešto, umesto svoj zakon da brani, koji inače podržavamo. Pa, na šta ovo liči? Dokle i gde ovo ide? Da nam ona objasni šta je predsednik hteo da kaže. Pa, koliko imate tumača ovde? Do juče je govorila da je izdajnik, da će pocepati ne znam šta. 

ANA BRNABIĆ: Jel sad ovo i dalje po Poslovniku ili šta? 

BORKO STEFANOVIĆ: Pa, po Poslovniku. Molim vas da obratite pažnju. Ovo nije samo van tačke dnevnog reda, ovo po meni zaista prelazi okvire svega što Jovanov može da izgovori. Ovo je potpuno van svake logike i razuma. Hvala. 

ANA BRNABIĆ: Dobro. Mislim, nekako nisam u tom koordinatnom sistemu da sam trebala da prekinem ministra u Vladi dok je pričao o Kosovu i Metohiji, s obzirom da sam videla juče da nisu prekidali neke ljude koji su 20 minuta pričali o farmerkama. Tako da mi se čini da je možda tema Kosova i Metohije, koju ste i sami pokrenuli, važnija od farmerki, a o kojima je odlučio da govori predsednik vaše poslaničke grupe. Tako da, kada smo već u tome da se priča svašta ovde, jeste, u pravu ste, neprevaziđeno je, ali hajde da probamo da se vratimo na dnevni red. Gospodine Ponoš, vi ste hteli? 

ZDRAVKO PONOŠ: Niste bili u prvom delu, Raguš je bila, kada mi se obratila.

ANA BRNABIĆ: Nisam videla da vam se obratila. Dobro, pogledaću stenogram, daću vam ako se obratila vama. Reč ima Aleksandar Vulin. 

ALEKSANDAR VULIN: Vidite, nema ništa lepše od žene. Znao sam da je ovima smešno, ovima što stavljaju LGBT zastave, znam. Ali, evo, da podelim sa vama tu emociju. Nema ništa lepše od žene. Znate onaj osećaj kad prođete, pa ostane trag njenog parfema. Znate onaj poljubac u kraj usana. Znate onaj pogled preko trepavica. Nema ništa lepše od žene. Ako sam nešto naučio u životu, naučio sam da se sa ženama ne svađa. Nemojte se svađati sa ženom. Cenite njenu lepotu, cenite njenu dobrotu. Nemojte se svađati sa ženom. Jednostavno je volite. Volite je i to je dovoljno. Dakle, uopšte neću da protivrečim mojoj uvaženoj prethodnici. Ja toliko poštujem i toliko volim žene da ću preći i preko njenog tona i uvreda i svega. Uostalom, pa ko to nije doživeo od žene? Morate ih voleti. Ali, samo radi istine ću reći jednu stvar. Postoji jedna uprava koja se zove Uprava za oduzetu imovinu. Uprava za oduzetu imovinu se nalazi u okviru Ministarstva pravde. U okviru Ministarstva pravde, sudovi donose odluku šta se radi sa imovinom koja je oduzeta pod sumnjom da je bila predmet izvršenja krivičnog dela. Neka vozila, kuće, pokretna i nepokretna imovina se čuvaju, ako mogu da se čuvaju, a neka se dodeljuju budžetskim korisnicima ili onima koje odredi Vlada Republike Srbije sa potpisom Ministarstva pravde. Dakle, kad biste sve oduzete automobile stavili na jedan parking i ostavili ih da rđaju jedno 12 godina, koliko traje prosečan sudski postupak, od njih ne bi bilo ništa, ni država korist, ni eventualni vlasnici korist i to je jednostavno tako. Zato ministarstvo donosi odluku da na predlog Vlade i na kraju na odluku Vlade, naravno, to se prvo pošalje Vladi, odredi ko šta može da koristi ili ne koristi. To je tako. Dakle, pitanje je sledeće. Pitanje je da li se imovina koristi u skladu sa zakonom ili ne koristi? Kao što vidite, koristi se, koristi se na odgovarajući način. Možete naći milion sportskih društava, Crvenog krsta, raznih udruženja građana koji dobijaju vozila na identičan način. Daću vam primer, recimo, kada je Šarićima oduzeta vila na Tatarskom brdu iznad Novog Sada, ona je pretvorena u vrtić. To je trajno oduzeta imovina i zauvek će biti vrtić. Kada bi neki sud preinačio presudu, dao nešto drugo, država bi morala čak da plati kompenzaciju za to što je to korišćeno itd. Dakle, to su normalne, to su prirodne stvari. Uostalom, i ovo je sasvim u redu, ovo je parlament, borba je dozvoljena. Nekada imate, nekada nemate argumente, ali smo hoću da kažem - nikada se ne svađajte sa ženom, samo ih volite, ništa više. Hvala vam. 

ANA BRNABIĆ: Hvala vam. Ko je po Poslovniku? Izvolite, gospodine Lutovac. 

ZORAN LUTOVAC: Kao što sam pretpostavio, niste u stanju da vodite. Član 27. Dakle, ministar je upravo sad izneo niz uvreda na račun žena, niz uvreda. Kao i juče što je to uradio, a niste bili tu kada je rekao Dragani Rakić kako uvažava i poštuje njene godine. Pri tome je stariji od nje i, druga stvar, ne možete da se pozivate na bilo čije godine, bez obzira da li je u najboljim godinama neko, da li je mlad ili star. To je uvreda. Mora da se senzibiliše malo. Druga stvar, svoditi ženu na lepotu je uvredljivo. Žene ne mogu da se svode na lepotu, žene su i pametne i osećajne itd, itd. Prema tome, ne primereno je na ovaj način govoriti o ženama i ovo se ponavlja. Prvi put nisam reagovao, ali sada reagujem i molim vas da vi reagujete u ovakvim i sličnim situacijama. Hvala. 

ANA BRNABIĆ: Molim i drugi put. Oduzimam ovo vreme od poslaničke grupe, tako da ću reagovati svaki put. Da li sam u stanju da vodim sednicu ili ne, videćemo svakako. Da li ime još neko po Poslovniku? Zašto da me bude sramota, pa vama treba da bude drago, oduzela sam vreme, bliži smo raspravi o litijumu. Ja ne znam zašto vi ovo radite, ljudi. Izvolite ko je po amandmanu još? Reč ima ministar Aleksandar Vulin. Hajmo dalje o ženama, molim. 

ALEKSANDAR VULIN: Naravno, a kako drugačije. Ja ću se senzibilisati dodatno. Hvala vam na tome, ali samo da ne dopustimo ni mogućnost bilo kakve zloupotrebe ovoga što sam rekao. Obožavam žene, bez obzira na njihove godine, godine su samo broj, to nam je svima jasno, izgled je potpuno nebitan, to se potpuno slažem sa vama. Ja sam govorio o duhovnoj lepoti žene, ja sam govorio o lepoti, ja sam govorio o dobroti. Zaista mi je žao što niste dovoljno senzibilisani da to razumete i da to prihvatite. Još jednom, ako se bilo koja dama na bilo koji način našla uvređena zbog toga što sam iskazao svoje obožavanje prema ženskom polu, ja se izvinjavam, ali ja ih i dalje volim, šta ću? Hvala. 

ANA BRNABIĆ: Izvolite, gospodine Lutovac. 

ZORAN LUTOVAC: On ponavlja ovo na šta sam vas opomenuo. Zamislite da ste vi govorili, predsednice, kako volite žene, pa na šta bi to ličilo sad? Hoćemo li ovde sad da se nadmećemo tim? Na šta bi to ličilo? 

ANA BRNABIĆ: Hvala vam, gospodine Lutovac. Znate, mene nije sramota - ja volim žene, tako da nikakav problem. Ja se sve slažem sa ministrom Vulinom. Ne znam šta vam je to baš tačno značilo? Vi to tako deklarativno. Vi i vaše stranke podržavate ljudska prava, ali onda svaki put kad možete meni da prebacite, a vi mi prebacite po tom osnovu. Tako vi podržavate ljudska prava. Gospodine Ponoš, ja sam pogrešila, imate pravo na repliku. Izvolite. 

ZDRAVKO PONOŠ: Hvala vam najlepše. Ministarka Đurđević Stamenkovski je odgovorila na moj deo izlaganja, mada nije bila tu, očigledno je kasnije to pogledala, ali nema smisla da polemišemo oko toga. Ja sam samo rekao da poštujem to što je gospođa Raguš sugerisala da odgledamo nastup predsednika u Generalnoj skupštini UN. Ja sam prepričao moj utisak koji je dobrim delom bio i afirmativan o tome. Ono što želim da kažem, da ponovim, da zamolim gospođu Đurđević Stamenkovski da nam ne narušava blagonaklon stav, pozitivan stav prema vašem predlogu zakona. Glasaćemo za to. Nemojte da kvarite atmosferu, podržavamo, to je u redu, radite nešto drugo, ne znam, idite skuvajte ručak, okačite zavesu, spremite ispit, odmorite se.

ANA BRNABIĆ: Izričem vam opomenu, pošto ste sad zaista uvredili žene, sada ste uvredili sve žene. Kada pogledate jednu mladu ženu, ili stariju, ili kakvu god i kažete joj da može da ide da skuva ručak, jer valjda ni za šta drugo nije, e to je onda uvreda za sve žene u Republici Srbiji i za to ste dobili opomenu i to ide u humanitarne svrhe. Idemo sada dalje. Reč ima Biljana Đorđević. Izvolite. Jeste po amandmanu? Da se vratimo na amandman. 

BILJANA ĐORĐEVIĆ: Po amandmanu, ako mi date reč po tom. Koristiću i vreme predsednika poslaničke grupe. Drago mi je da ste se vratili i nadam se da ste bolje. Ja moram da odgovorim isto tako na ove obmane da mi odugovlačimo sednicu. Vi bi kao predsednica Narodne skupštine takođe morali da vodite računa o vremenu i redosledu zahteva koji su vam pristizali. Dakle, mi smo zahtev za vanrednom sednicom podneli 10. septembra. Vlada je mogla da usvoji i usvojila je rebalans tek 19. septembra, tek tada je to stiglo u ovaj parlament. Dakle, vi niste mogli nikako da to sazovete pre sednice koju smo mi tražili. Dakle, kada pričate o odugovlačenju i kada spominjete neverovatnih 146 amandmana, ja sam kratko poslanica, ali mislim da je na svakoj sednici bilo više amandmana od tog broja, tako da prosto nemojmo ovde da obmanjujemo građane da ovde neko odugovlači. Takođe, ja ne verujem da ću ovo sada da izgovorim, ali da podsetim isto tako građane da je prošle godine, nakon dva masakra, kada je opozicija tražila sednicu povodom bezbednosne situacije u zemlji i tražila izveštaje i REM-a i MUP-a i smenu ministra Gašića itd, vaš prethodnih, Vladimir Orlić, je sazvao sednicu u toku redovnog zasedanja, pa to možete i vi. Ja sam šokirana da ću sada zapravo da vas pozovem da pratite praksu Vladimira Orlića, pošto ste do sada bili nešto bolji od njega, ali prosto i to da se dogodi. Molim vas da prekinemo ovu farsu da mi nešto odugovlačimo, jer nije tako. Imate načina, ukoliko nećete i dalje da bežite od te sednice, kao što bežite već dve i po godine. Sad po amandmanu koji sam podnela. Ja sam ovde predložila, iza toga stoji čitav Zeleno-levi front, da se uvećaju prihodi od poreza na dobit pravnih lica, konkretno sa povećanjem poreza na dobit pravnih lica koji ostvaruju priređivači igara na sreću. Dakle, umesto redovnog poreza od 15%, da se taj porez za priređivače igara na sreću poveća na 50%. To je posebno važno zato što, ako se uzme u obzir činjenica da je ostvarivanje te dobiti direktno vezano sa izuzetno štetnim posledicama bolesti zavisnosti od kojih trpe ne samo oni građani koji su žrtve bolesti zavisnosti od kocke, nego i društvo u celini Dakle, postoje neki troškovi tih bolesti zavisnosti, postoje neki troškovi, a ne samo prihodi u budžetu od ovakvih priređivača igara na sreću, ali ti troškovi se privatizuju, onda ih plaćaju pojedinci i porodice koje stradaju, a trebalo bi društvo da reguliše nešto što je štetno. Dakle, to je jedna od mera. Mi imamo niz mera. Mi smo kao Zeleno-levi front predložili čitavu novu politiku u vezi sa igrama na sreću. Oporezivanje i poreska politika je jedna od mera. Dakle, da se predvidi uvođenje posebne stope poreza na dobit pravnih lica koja bi se primenjivala samo na ta privredna društva koja se bave priređivanjem igara na sreću. Primera radi, Poljska je jedna država sa najstrožijim propisima o igrama na sreću. Pored opšteg poreza na dobit pravnih lica koja plaćaju sva društva, bez obzira na delatnost, društva koja se bave organizovanjem igara na sreću podležu posebnom porezu na igre na sreću, čije se stope kreću od 2,5 do 50%, a primenjuju se po pravilu na ukupan prihod od pojedinačne igre. Dakle, još strožije nego ovo što mi predlažemo. Novac koji bi se ovako prihodovao išao bi na lečenje od bolesti zavisnosti. Podsetila bih da je patološko kockanje jedna od najzastupljenijih nehemijskih zavisnosti. Hemijske zavisnosti su one od alkohola i narkotika. Često ljudi potcenjuju nehemijske zavisnosti. Patološko kockanje ima sve karakteristike kao hemijska zavisnost, gubitak kontrole ponašanja, preokupiranost kockanjem, nemogućnost prestanka i rizikovanje odnosa sa bliskim ljudima, ulasci u dugove. Ponavljam, od toga stradaju čitave porodice i onda one moraju da plaćaju dugove kockara. To vrlo često pogađa i osobe koje su inače socijalno ugrožene, ekonomski ugrožene. Ne možemo se praviti da činjenica da ste vi u ovom društvu promovisali kockanje kao dobar način života, pogotovo poreskom politikom, odnosno odsustvom iste kada je reč o ovoj delatnosti, svalili odgovornost na pojedince za nešto što je odgovornost društva i odgovornost politike i nas ovde je da promenimo. Umesto promovisanja kao poželjnog životnog izbora od koga dobiti imaju samo kockarnice i kladionice jer znamo kuća uvek dobija, moramo to pitanje regulisati. Najzad, pošto mi o ovome pričamo neko vreme, često čujem argument i to je tačno, mi smo to predvideli u našoj novoj politici u vezi sa regulisanjem igara na sreću, da su konkretno domaći priređivači diskriminisani na neki način u odnosu na strane priređivače igara na sreću, zato što ako vi na neki način kaznite one koji se kockaju ovde u domaćim kockarnicama, oni imaju mogućnost da se kockaju onlajn. Mi imamo i tu neke predloge kako bi to moglo da se reguliše, da se poskupi isto za 50% kockanje kod stranih priređivača igara na sreću i na taj način da dovedemo u istu ravan domaće i strane, a da regulišemo delatnost koja je štetna. To je jedno tehničko rešenje. Ja ću pokušati da ga predstavim što je kraće moguće. Posebnim zakonom moralo bi da se uvede porez na uplate inostranim priređivačima igara na sreću od strane srpskih igrača koji bi se obračunavao na ukupan iznos uplate u određenom procentu, a gde bi komercijalna banka preko koje bi se vršio prenos morala da prilikom prenosa obustavi, obračuna i uplati u ime i za račun stranog priređivača igara na sreću dugovani iznos poreza. Uprava na igre na sreću bi imala obavezu dostavljanja spiska inostranih priređivača igara na sreću na koje bi se ove odredbe primenjivale. Da bi ovaj poreski oblik bio delotvoran bilo bi važno da se on ne može prepoznati kao neki oblik poreza na dobit ili poreza na dobit po odbitku iz člana 40. Zakona o porezu na dobit pravnih lica, pošto bi se u tom slučaju pojavila mogućnost njegovog ne plaćanja po osnovu primene odredaba nekog od ugovora o izbegavanju dvostrukog oporezivanja. Ovakav rezultat bi se mogao ostvariti predviđanjem da je osnovica za obračun navedenog poreza promet koji strani obveznik ostvari od srpskih korisnika uređenjem novog poreskog oblika u vidu posrednog poreza na koje se ugovori o izbegavanju dvostrukog oporezivanja na primenjuju. Da završimo sa tom pričom, pošto smo više puta čuli da eto to je sada neki problem zbog čega ovo ne može da se reguliše. Podsetiću da je Zeleno-levi front predao Predlog izmena i dopuna Zakona o oglašavanju kojim predlažemo da se zabrani reklamiranje kladionica i kockarnica. Iskoristiću samo još malo vremena da podržim koleginu Slavicu Radovanović koja je predstavila zahtev Autonomnog ženskog centra za dodeljivanje dečijeg dodatka za decu čija je majka ubijena od strane svog sadašnjeg ili bivšeg supruga, vanbračnog supruga ili partnera ili drugog člana porodice, dakle žrtve femicida. Od 2014. do 2023. godine bez majke je na ovakav način ostalo 129 maloletne dece. O njima su brigu preuzimali ili njihovi biološki očevi koji nisu izvršioci femicida ili srodnici. Često su te porodice primorane na neki način da biraju između svoje egzistencije i toga da prime ovu decu, kojima bi svakako najbolje bilo da budu u tim porodicama. Smatramo da ona ne treba da budu diskriminisana kao beneficijari prava na dečiji dodatak. Nisu to neke velike brojke, nema razloga u tom smislu nekakvi izdaci u budžetu, nema razloga da tako nešto ne prihvatite. Najzad jedno pitanje za ministarku za brigu o porodici. Volela bih za ministarku pravde, ali nije ovde. Šta vi radite povodom prijava o dečijoj pornografiji na „Telegram“ grupama koje se deli masovno u ovoj zemlji? Znamo da su vam grupe prijavljivale nedavno podneli jednu takvu prijavu. Od njih čujemo da se niste uopšte oglasili. Ako brinete o porodici, ovo je urgentno pitanje. Hvala. 

ANA BRNABIĆ: Hvala vam. Mislim da pitanja ministrima imate danas od 16.00 časova, realno da bi krenula ova sednica malo da teče. Da vam kažem još jednu stvar, poštovana narodna poslanice, da bi ljudi znali, građani koji nas gledaju. Vi kažete meni – zašto ne stavim ovaj Predlog zakona koji ste dali, zakon o zabrani istraživanja litijuma, na redovno zasedanje, možete, to je radio Vladimir Orlić. Ljudi, ponovo, vi niste pročitali Predlog zakona koji ste potpisali. Evo vam, citira, evo vam vaš Predlog zakona koji kaže – na osnovu člana 106. stav 3. Ustava Republike Srbije i člana 48. stav 3. Zakona o Narodnoj skupštini podnosimo zahtev za održavanje vanrednog zasedanja Narodne skupštine Republike Srbije. Tako da ste mi tražili vanredno zasedanje. Mogli ste da tražite šta god želite. Tražili ste ovo. Sada sam vam ja kriva što ste tražili ovo, a niste tražili nešto drugo. Tako da, samo da ljudi znaju. Hajde da nastavimo dalje po amandmanima. Na član 1. amandman je podneo narodni poslanik prof. dr Đorđe Pavićević. Ko želi reč? Izvolite, Jovanoviću. 

ALEKSANDAR JOVANOVIĆ: Gospođo Brnabić, koleginica Đorđević uporno pokušava nešto da vam objasni a vi se po običaju pravite blesavi. Dakle, 10-og je podnet zahtev za sednicu o litijumu. Ajte sada vi pošto znate sve – kada ste vi podneli zahtev za vanrednu sednicu o rebalansu budžeta? Ajde recite to sada građanima. Kog datuma? Devetnaestog. Znači, vi ste devet dana nakon što smo mi podneli zahtev o litijumu podneli zahtev za vanredno zasedanje o rebalansu i to je istina, građani. Dve godine ovde nakon što ste pokrali potpise građana zamajavate sve nas, bežite od te sednice. To radite i sada. Uporno lažete ljude. Imaćete na ulici ljude, a ne ovde. Nas je ovde malo. Cela Srbija vam se digla, neće litijum. Neće vam dozvoliti da proterujete seljaka sa njegove njive. Prvi u istoriji koji ste to uradili ste vi. Stali ste iza kompanije koja za cilj ima da protera naše ljude iz Gornjih Nedeljica. To vam nećemo dozvoliti. U to budite sigurni. Nemojte da lažete više. Slagali ste, pod jedan, da projekat „Jadar“ ne postoji. Ukinuli ste uredbu o projektu „Jadar“. Šta bi sa tim? To sam pitao i prošli put. Evo sad vas pitam. Ajde recite što ste ukinuli uredbu koju sada vraćate? Šta radite vi to? Mislite da smo svi ovde blesavi? Ljudi, uporno lažete. Čega vas je strah? Ima da bude sednice, ima da raspravljamo o tome ko bele lale, a bele lale su poznate po tome kada im se narod digne onda ustuknu kao mali miševi. To ste radili i prošli put. To će biti i sada. Nemojte se igrati više sa narodom ljudi. 

ANA BRNABIĆ: Poštovani građani Republike Srbije, videli ste koliko narodni poslanik zna o amandmanu po kom se javio i kako to izgleda u ovoj Narodnoj skupštini. Dobro. Idemo dalje. Gospodine Ponoš, izvolite. 

ZDRAVKO PONOŠ: Ovlašćeni predstavnik. Imam još malo vremena. Gospođo Brnabić, hteo sam samo da vam skrenem pažnju da ste vi spiker ovog parlamenta, vi niste spiker većine, niste spiker SNS. Kao što znate, čovek može da ima formalni autoritet, niko vam ga ovde ne spori na toj poziciji spikera parlamenta, ali trebalo bi da ima i suštinski autoritet. Moram da primetim da dozvoljavate sebi dosta impulsivnih reakcija. Niste ni saslušali šta sam rekao nabrajajući šta ministarka može da radi. Nabrojao sam i da može da sprema ispit i da ima još nekih drugih obaveza u ministarstvu. Ove domaće poslove i mi ostali radimo kod kuće. Ne smatram ih da su uvredljivi. Molim vas da eventualno loše raspoloženje i frustracije koje svi mi imamo i u poslu i privatno ostavite iza ovih vrata kada dolazite da vodite sednicu. Hvala. 

ANA BRNABIĆ: Hvala i vama. Amandman glasi - U Predlogu zakona o izmenama i dopunama Zakona o budžetu Republike Srbije za 2024. godinu u članu 1. stav 4 stavka 1.1. Rashodi za zaposlene, ekonomska klasifikacija, 4.1.1. plate, dodaci od naknade zaposlenih, zarada, uvećava se za predviđeni iznos od 390 milijardi 248 miliona 722 hiljade dinara na iznos od 392 milijarde 48 miliona 722 hiljade dinara. O tom amandmanu su govorili prethodna dva narodna poslanika. 

ZDRAVKO PONOŠ: A vi ste trošili vreme poslaničke grupe Srce u ovom momentu. 

ANA BRNABIĆ: Toliko o tome koliko je do amandmana stalo, koliko je stalo do suštine, koliko je stalo do dostojanstva ove Narodne skupštine i koliko vam je stalo da ovo privedemo kraju, da bi, pod jedan, mogli da otvorimo Trezor i isplaćujemo građanima i generalno svima u Republici Srbiji ono što mora da se isplaćuje radi funkcionisanja države, a pod dva, da bi što pre krenuli da razgovaramo o litijumu. Eto, toliko. Hajde da vidimo dalje po ovom amandmanu. Jel ima još neko da se javio? Hvala vam. Bilo je zanimljivo čuti tekst po ovim amandmanima i obrazloženje zašto ste amandmane, na kraju krajeva, i predložili. Na član 1. amandman je podneo narodni poslanik Robert Kozma. Da li se neko javlja? Hvala vam. Na član 1. amandman je podnela narodni poslanik doc. dr Biljana Đorđević. Da li želite reč? Izvolite. 

BILJANA ĐORĐEVIĆ: Ja sam maločas govorila po svom amandmanu. Ja sam rekla da predstavljam svoj amandman. Da li ste mi to uračunali? 

ANA BRNABIĆ: Da li želite da govorite po amandmanu? 

BILJANA ĐORĐEVIĆ: Ali, govorila sam već o tom amandmanu. Vi me niste razumeli. Ja sam mislila da ste vi mene prozvali da govorim, čekala sam dva sata, o svom amandmanu. 

ANA BRNABIĆ: Ali, vi ste dužni da pratite koji amandmani su sada na dnevnom redu. Javili ste se, možete da pričate i po tuđem amandmanu. 

BILJANA ĐORĐEVIĆ: Ovde sam sledeća bila u sistemu. Ja ovde imam jedina lap-top i pratim. 

ANA BRNABIĆ: Da li želite da govorite? 

BILJANA ĐORĐEVIĆ: Ali ja sam već govorila o tom amandmanu. 

ANA BRNABIĆ: Odlično, super. 

BILJANA ĐORĐEVIĆ: Govoriću ponovo, nema problema. Mogu ja da ponovim svoj govor. 

ANA BRNABIĆ: Ne morate. Samo da vam objasnim. Dakle, javili ste se da govorite po nekom drugom amandmanu. 

BILJANA ĐORĐEVIĆ: Ne, ja sam vam rekla, po svom amandmanu. 

ANA BRNABIĆ: Ali nije on bio tada na dnevnom redu. Sada je na dnevnom redu. Hajde, idemo dalje. Na član 1. amandman je podnela narodni poslanik Jelena Milošević. Izvolite. 

JELENA MILOŠEVIĆ: Zahvaljujem. Nenamenski transferi ka lokalnim samoupravama. Ista tema, bar otkad sam ja u parlamentu, ali, nažalost, isti i iznosi. Da građani razumeju, nenamenski transferi je onaj novac koji Republika po zakonu daje gradovima i opštinama kako bi oni od tog novca gradili vrtiće, ambulante, vodovodnu i kanalizacionu mrežu i druge stvari za koje smatraju da su prioritet. Po zakonu, taj iznos bi trebalo da bude 1,7% od BDP, a nije. Taj iznos je 0,4% iliti četiri puta manji. Ministar Mali je procenio da taj novac lokalnim samoupravama ne treba, da valjda on bolje zna od građana i predsednika opštine šta određenoj opštini ili određenom gradu treba i još kaže da su namenski transferi nikad veći, odnosno da je dodatno centralizovao već centralizovanu državu. Ako uzmemo u obzir da je vaša stranka na vlasti u preko 95% gradova i opština, postavlja se logično pitanje - da li ministar Mali misli da su vaši predsednici opština i gradonačelnici nesposobni da grade pa im ne da novac nego namenski daje šta će da rade, ili toliko korumpirani da će bez njega da se ugrade? I tako svaka lokalna samouprava, kao što sam rekla, svake godine dobija četiri puta manje novca od propisanog. Da građani razumeju, umesto dve i po milijarde, koliko bi trebalo po zakonu, grad Niš dobija 634 miliona. Za deset godina ste, grubom računicom, grad Niš zakinuli za preko 10 milijardi. Zato drage moje Nišlije za našu decu nema besplatnih udžbenika, nema besplatne užine, zato niška sela nemaju vodu, zato nemamo atmosfersku kanalizaciju pa nam grad posle svake kiše pliva u fekalnim vodama. Zato nema vrtića u Gadžinom Hanu, zato merošinska sela nemaju ni tehničku vodu, zato Blace postaje mesna zajednica, jer se sve gasi. Zato ljudi odlaze sa juga Srbije trbuhom za kruhom i zato nam jug pred očima nestaje. Za to vreme Fiskalni savet pokazuje još jednu anomaliju. U periodu od 2018. do 2023. godine iz tekuće budžetske rezerve Beograd je dobio 9,5 milijardi, Niš 345 miliona. Da prosto prevedem, četiri puta više po glavi stanovnika je Beograd dobio od Niša. Zašto, kada su u Beogradu svi projekti? Zašto, kada je Beograd u periodu od 2008. do 2014. godine imao Fond za finansiranje projekata u nerazvijenim opštinama? Nekad je Beograd pomagao Srbiji a sada Srbija pomaže Beogradu. Metro koji nikako da izgradite plaćaju svi građani Srbije. Da ga bar izgradiste, pa kada mi iz unutrašnjosti dođemo ovde, da se vozimo tim metroom, nego ste nam i autobusku stanicu izmestili na livadu. To je jedina autobuska stanica na svetu koja nema ni zgradu, a počinje sa radom. Kako će tačno od EKSPA biti bolje, recimo meštanima sela Taskovići kod Gadžinog Hana? Ljudima u selu Rujnik kod Niša koji nemaju vodu, ljudima u Beloj Palanci kojima i dan danas kasne plate, koji su zaposleni u javnom sektoru? Kako će od izgradnje nacionalnog stadiona biti bolje jugu Srbije? Da vam kažem još nešto. Za to nisu krivi građani Beograda, jer ni njima nije lako i taoci su sukoba između Vesića i Šapića. Za to je kriva ova vlast koja uništava i Niš i Beograd i celu Srbiju. Hvala. 

ANA BRNABIĆ: Hvala vama, posebno što ste pričali po amandmanu. Zaista veliko hvala. Idemo dalje. Na član 1. amandman je podneo narodni poslanik Goran Petrović. Izvolite. 

GORAN PETROVIĆ: Uvažena predsednice, uvažene kolege narodni poslanici, članovi Vlade, poštovani građani Srbije, dolazim iz Požarevca, iz Braničevskog okruga u kome šest od osam lokalnih samouprava spada u red nerazvijenih. Čuli smo ovde da novca ima, da nam dobro ide i da imamo veliki napredak. Čuli smo ranije da ne treba povećavati nenamenske transfere, jer su namenski transferi povećani, a time se rešavaju problemi lokalnih samouprava. Što se Požarevca i Braničevskog okruga tiče, želju Vlade da prikaže veliki napredak demantuju rezultati na terenu. Činjenica je da pored gromoglasnih obećanja nema novih investicija, a nema ni dovoljno posla. Predsednik države Aleksandar Vučić je još 2019. godine obećao Požarevljanima da će dovesti jednog velikog investitora koji će promeniti izgled ne samo Požarevca, već i čitavog Braničevskog okruga, a da će nekoliko manjih investitora koji će doći, dovesti do pokretanja razvoja nerazvijenih opština Petrovca na Mlavi, Žabara, Žagubice, Kučeva, Malog Crnića i Golupca. Ovo obećanje Aleksandar Vučić je ponovio i 2022. godine, a tada je dodao i izgradnju zatvorenog bazena u Požarevcu i rekonstrukciju opšte bolnice, a cifra je 20 miliona evra. Od tada do danas desilo se ništa. Najviše novca odlazi u Beograd, gradite nacionalni stadion, ulažete u EKSPO, a u čitavoj istočnoj Srbiji gde živi preko pola miliona ljudi postoji samo jedan jedini zatvoreni bazen i to u Boru. Ljudi odlaze. U periodu od 2011. do 2022. godine Požarevac je izgubio gotovo 9.000 stanovnika, Braničevski okrug 28.000, istočna Srbija preko 100.000 ljudi. to su zvanični podaci. U najbrže rastućoj ekonomiji Požarevljani imaju nižu prosečnu zaradu od republičke. Imali ste 12 godina da pokrenete razvoj, da makar usporite odlazak ljudi u inostranstvo i prema velikim centrima, niste to učinili. Ja se ne radujem tome, naprotiv žao mi je što je tako. Dobro je i značajno da se gradi brza saobraćajnica od Male Krsne do Golupca, ali ako se ovako nastavi pitanje je koliki će broj ljudi u Braničevskom okrugu i istočnoj Srbiji ostati da se njome koristi. Nije dovoljno obećavati i lagati narod, potrebno je zaista ulagati da ljudi koji žive u Braničevskom okrugu i istočnoj Srbiji vide i osete boljitak i da ostanu tamo da žive. Hvala. 

ANA BRNABIĆ: Hvala vama. Gospodin Dušan Nikezić. Izvolite. 

DUŠAN NIKEZIĆ: Poštovani građani, Stranka slobode i pravde je podnela veliki broj amandmana i svi su usmereni na bolji život ljudi, jer ljudi su najveći resurs koji Srbija ima. Ulaganje u ljude ovu vlast ne zanima jer su za njih ljudi samo broj, zato se pare ulažu u nacionalni stadion, u EKSPO i slične projekte jer na njima imate razrađene kombinacije kako da prelijete novac građana u firme i ljude bliske vlasti. Zato su nam stope rasta niže od proseka zemalja u regionu i zato će nam trebati ovim tempom preko 100 godina da sustignemo prosek zemalja EU. Upravo zato sve više mladih odlazi iz zemlje, imamo sve manje đaka u klupama i sve manje diplomaca na fakultetima. Taj proces mora odmah da se zaustavi jer vrlo brzo neće imati ko da se vozi na putevima, neće imati ko da nas leči, neće imati ko da nam uči decu. Zato samo 14% mladih danas želi da ostane u Srbiji, a trećina mladih veruje da nikada neće moći da priušti stan. Umesto da brinete o interesu građana vi štitite interes krupnog kapitala. Zato ministar Mali ne priča o ljudima, već priča o ulaganju u zgrade, avione i strane investitore koji plaćaju minimalac. Zato njemu ne pada na pamet da uvede porez na ekstra profit ili da podigne rudnu rentu za one koji se bogate na muci naroda jer, kako je rekao, njemu je super što banke naprave preko milijardu evra godišnjeg profita, iako su to stekli zato što su ogulili kožu sa leđa građanima i privredi. Ne smeta mu što „Zi Đin“ pravi milijardu evra profita na prekomernoj eksploataciji i izvozu rude bakra i zlata i ogromnom zagađenju istoka Srbije ili što NIS pravi milijarde evra dobiti eksploatišući srpsku naftu i zato što imamo najveće cene goriva u regionu. Ne zanima ga što su cene hrane poslednje tri godine porasle 53%, cene stanovanja 43% i što ste sve namete građanima povećali prethodnih 12 godina. I PDV i porez na imovinu i porez na dobit i paušal za preduzetnike, povećali ste i sve akcize i uveli novu akcizu na struju i novi porez na šupe i bunare. Zato građani jedna sastavljaju kraj sa krajem. Zato što vas ljudi ne zanimaju zato u ovom rebalansu za ljude nema para. Zato smo amandmanima pokušali da ispravimo ovu nepravdu, jer para ima i za povećanje plata u prosveti i zdravstvu i za vraćanje otetih penzija i za osnivanje alimentacionih fonda i za pomoć starijima od 65 godina koji nemaju primanjima i za pomoć roditeljima dece sa smetnjama u razvoju. Vi ste, a to smo i čuli od mojih prethodnika, ovim budžetom zakinuli lokalne samouprave za nenamenske transfere vredne preko 100 milijardi dinara zbog čega opštine nemaju dovoljno novca ni za osnovne komunalne delatnosti. Već 10 godina ste zabagovali na cifri od 33 milijardi dinara, što je samo 0,4% BDP-a, a imate zakonsku obavezu da nenamenske transfere isplaćujete u iznosu od 1,7% BDP-a, što je 138 milijardi dinara. To je neuporedivo više para nego što lokalnim samoupravama može da donese i jedan projekat koji vi nudite preko vaših investitora. Na primer, Loznici bi mnogo više značilo da im isplaćujete nenamenske transfere u skladu sa zakonom nego što im nudite pare koje treba da im donese Rio Tinto koji će ugroziti zdravlje građana. Inače, sve što govorite, najavljujete i obećavate, nažalost negde u budućnosti. Već 12 godina ste na vlasti i konstantno narodu pričate da je bolji život tu negde, iza ugla, da izdrže još samo dve do tri godine. Slušali smo najave da će se živeti bolje posle „Mubadala“ čipova. Nije se desilo. Pa posle „Mercedesa“ u „Ikarbusu“. Nije se desilo. Posle otvaranja „Tenisovih“ farmi svinja. Nije se desilo. Leteći automobili, pileće nogice, ništa se od toga nije desilo. Vaše ponašanja sve više podseća na film „Povratak u budućnost“ jer smo sva vaša obećanja već slušali i ona se ne menjaju, samo se nikad ne ostvaruju. Znate, svi mi volimo kada se nešto gradi, ali podsetiću vas da ste 2013. godine najavili Maršalov plan, a dobili smo smanjenje plata i penzija, da ste 2019. godine promovisali Plan za preporod Srbije do 2025. godine, pa smo zbog prekomernog štampanja novca i zaduživanja dobili najveću inflaciju u poslednjih 20 godina. Sledeća pokretna meta vam je EKSPO 2027. godine kojim ćete nas zadužiti za dodatnih 18 milijardi evra. Građanima konstantno odlažete taj bolji život, a nas je milion manje, javni dug je povećan za 23 milijardi evra, a inflacija nam je pojela plate i penzije. Hvala. 

ANA BRNABIĆ: Hvala vam. Reč ima Veroljub Arsić. Izvolite. 

VEROLJUB ARSIĆ: Dame i gospodo narodni poslanici, gospođo predsednice, za funkcionisanje javnih finansija potrebna je privreda, a da bismo imali privredu potrebno je da imamo jak finansijski sektor. I danas naš finansijski sektor, pogotovo državni finansijski sektor ne mora da uplaćuje svakog meseca po 50.000 evra „Ces Mekonu“ radi konsultantskih usluga. Zamislite, jedna banka 50.000 evra mesečno, puta 12 meseci, izračunajte, 600.000 evra, puta četiri godine, dva miliona i 400 hiljada evra je „Ces Mekon“ od svake naše državne banke uzimao za sebe i sada lije gorke suze, krokodilske. Kada je u pitanju Požarevac, iz koga ja dolazim, mogu da kažem da i lokalna i republička vlast imaj čime da se pohvale. Zamislite, kada neko govori o istočnoj Srbiji, priča o tome kako je ljudi napuštaju, a hoće da zatvori rudnike u Boru i u Majdanpeku, zato što su tamo kineski investitori, pod izgovorom da se narušava životna sredina, možda ne neko lično, ali politika njegove stranke je takva. Da podsetim javnost, najveća pojedinačna investicija na teritoriji Republike Srbije pre EKSPA, bio je baš Požarevac, gradila se i uskoro očekujemo na mreži nova TE Kostolac B3, u kojoj treba da se zaposli ili već radi 260 radnika, još 260 radnika zbog proširenja kopa koji je potreban, to je rudnik da se razumemo, koji je potreban da bi ta termoelektrana imala dovoljno uglja. To je samo na jednoj investiciji 520 radnih mesta. Podsetio bih da je grad Požarevac 2015. godine ili 2016. godine, kupio staru šećeranu i da je koristi kao novu industrijsku zonu, da je tu otvoren pogon PHC-a, u kome radi blizu 1000 ljudi. Takođe, podsetio bih građane Požarevca da je požarevačko porodilište bilo završeno u građevinskim radovima pred 5. oktobra 2000. godine, a da je počelo sa radom tek 2018. godine. Razlog zašto oni koji su vodili Srbiju do 2012. godine bio je taj da je to porodilište napravila Mira Marković i da ne treba da se završi i da građani Srbije ne treba da ga dobiju. Da zlo bude još veće, ne samo da ga nisu završavali, nego su valjda u nemogućnosti da naprave zatvoren bazen, pravili fontanu, a mermer sa porodilišta skidali da se izgradi fontana. Takođe bih hteo da podsetim, da evo recimo, i te opštine koje su daleko od Požarevca koji je sedište Braničevskog upravnog okruga dobili i oni fabriku, recimo u Kučevu, prisutan je investitor Koka-Kola, ozbiljan investitor, niko ne može da mi kaže da nije, tamo radi oko 100 ljudi. Znate, do dolaska SNS na vlast, Požarevac je važio za zabranjeni grad. Ništa nije smelo da se desi u Požarevcu zato što je to rodni grad bivšeg i pokojnog predsednika Slobodana Miloševića, i svi Požarevljani su od bivšeg režima nosili tu anatemu zbog pokojnog predsednika. Tako je bilo u Požarevcu do 2012. godine, zato i kažem da nije ni čudo što se danas gradi brza saobraćajnica, požarevačka naplatna rampa, Golubac. Kako mislite da te ljude koji žive u Požarevcu, u Braničevskom upravnom okrugu zadržimo u Srbiji, zadržimo u Požarevcu i Braničevskom upravnom okrugu i u istočnoj Srbiji ako nemaju puteve. Jel neki put napravljen pre 2012. godine? Ja ne znam, znam da je rekonstruisano sada u poslednjih nekoliko godina preko 80 kilometara regionalnih i magistralnih puteva. Znam da je potpuno rekonstruisan put između Kučeva i Majdanpeka. Znate, Majdanpek, to je onaj grad koji je pre dolaska kineskog investitora, na izlazu iz Majdanpeka je pisalo, ko izađe poslednji neka ugasi svetlo. To nije šala, to je istina, svojim očima sam video. Sada je neko protiv i Kineza i rudnika, pod izgovorom da neko nekoga proteruje, samo zarad sticanja političkih poena i ništa više. Srbija je krenula svojim putem razvoja. To kako se Srbija razvija govori nam u prilog činjenica kakve su naše javne finansije, koje sada neko stalno osporava i priča o tome kako smo mi prezaduženi. Nismo, samo da podsetim, sadašnja vlast zatekla je javni dug od 17,5 milijardi evra, na bruto domaćem nacionalnom dohotku od 33, 34 milijarde evra i taj deo duga kada dodajete onih 38, uračunajte i oduzmite vaših 17,5, jer to je dug koji je ova vlast nasledila, pa, da vidimo šta smo mi uradili sa naših 17, 18 milijardi javnog duga, šta su dobili građani Srbije, koliko puteva, koliko bolnica, koliko škola, koliko radnih mesta, koliko fabrika, kakve su nam plate, to je za naših onih 17,5, 18 milijardi evra javnog duga. Šta smo dobili za vaših 17,5 milijardi evra javnog duga, onih koje smo zatekli? One koje smo zatekli? Dobili smo zatvorene fabrike, upropašćene puteve, 500 hiljada novonezaposlenih, znači nije došao neko pa nije našao posao, nego su ljudi gubili posao. Imali smo potpunu devastaciju privrednog, ekonomskog i monetarnog sistema. Samo da vas podsetim, da je evro za četiri godine sa 78 dinara dospeo na 119,80 dinara, a da smo pri tome prodali preko 5,5 milijardi deviznih rezervi, nismo uspeli da stabilizujemo kurs evra. Šta vam to govori? Da nismo imali realan sektor i privredu, da je država u to vreme štampala novac da bi isplaćivala plate i penzije. Prihvatam neke stvari, da li može ovako ili onako taj novac da se utroši, to je stvar političkih razlika i programskih opredeljenja, ali nemojte, ono što svi vide, da negirate, a negirate da se Srbija izgrađuje i da napreduje i da postaje mesto koje je i bolje, koje je kvalitetnije za život. Srbija je oduvek bila lepa zemlja i niko više ne beži iz Srbije kao što pričate i dobacujete. Pogledajte malo istraživanja, videćete da se ljudi ne samo više odseljavaju nego se mnogi i vraćaju. Evo, ja ću da vam kažem iz opštine Žabari, tri porodice su se trajno vratile u Srbiju. Hajde, samo mi recite kada se to dešavalo za vreme bivšeg režima? Nikada, bežali su ljudi iz Srbije. Bežali su od minimalca od 14,15 hiljade dinara. Bežali su od plate od 300 evra. Bežali su od propadanja kroz kursne razlike, štampanje novca, inflaciju koja je svake godine bila veća nego danas. Svake godine je bila veća, svake godine je imala dve cifre. Tako da mogu da poručim građanima Srbije, da ne brinu za javne finansije Republike Srbije, penzije će od 1. decembra da budu veće, plate u javnom sektoru od osam do 12%. Srbija će nastaviti da se razvija, nastaviće Vlada Republike Srbije da radi na poboljšanju kvaliteta života u Republici Srbiji, da bi građani Republike Srbije imali onakav život kakav zaslužuju i kakav očekuju. Živela Srbija. 

ANA BRNABIĆ: Hvala vam. Prvi potpredsednik Vlade, Siniša Mali. 

SINIŠA MALI: Hvala puno. Poštovani narodni poslanici, poštovani građani Srbije, želim da komentarišem izjavu i izlaganje narodnog poslanika iz opozicije, prosto je neverovatno sa kojim licemerjem on iznosi pojedine podatke i pojedine predloge. Podsetiću vas, radi se o osobi koja je zajedno sa ljudima koji su i danas u njegovoj stranci lideri te stranke dominirala, žarila i palila kada je ekonomska politika Srbije bila u pitanju od 2000 – 2012. godine i kada nam je kao pustoš ostavila tu istu Srbiju do 2012. godine. Taj narodni poslanik se usudio da kaže kako u rebalansu budžeta sa obzirom da gradimo EKSPO, da gradimo puteve, da gradimo stadion, da to nije za ljude a za koga je? Kako to da to neće koristiti ljudi? A ko će to da koristi? Ko će da ode na stadion, nego građani Srbije i gosti iz naše Srbije. Očekujemo skoro tri miliona ljude, će posetiti Republiku Srbije 2027. godine, upravo da dođu na taj isti EKSPO koji će nakon toga biti novi Beogradski sajam. Pa, ko će to da koristi nego ljudi? Vaš problem je što nikada vi niste imali ljude u suštini u biti u centru vaše politike i bilo vas je briga za sve ljude, samo ste vodili računa o sebi i svojim ličnim interesima i zato ni ne razumete šta i kako radimo. Govorite o tome da je budžet i rebalans budžeta, da nije za ljude zato što govorimo o platama, o penzijama. Pa šta su plate ili penzije nego ono što se isplaćuje građanima Srbije? Pa od toga ljudi žive. Odnosno čim vi imate problem je samo da razumete razliku između Srbije danas koja pobeđuje u ekonomiji jer su nam plate, penzije, minimalne zarade nikad više i veće u odnosu na Srbiju koju ste nam vi ostavili. U vaše vreme uvaženi narodni poslaniče minimalna zarada bila je 15.700 dinara, da vas podsetim. Evo od 1.januara biće 53.592 dinara, 450 evra naspram vaših 100evra. Pa kako vas nije sramota da pominjete plate i penzije u vaše vreme i da ih upoređujete sada sa vremenom ovim danas. Kada pogledate penziju, penzije niste imali novca za penzije u junu mesecu da ispunite, isplatite penzije i ponovio sam više puta , na računu budžeta imali ste sedam milijardi, izvinjavam se 70 miliona evra, a trebalo je 350 miliona. To je ta pustoš i rupa koju ste ostavili u budžetu, a sa druge strane i vi i lider vaše stranke dovoljno ste novca zaradili, pa samo lider vaše stranke je 619 miliona evra. Ako se ne varam, vaša konsultantska kuća i vašeg oca, 6 miliona evra je zaradila do 2010. godine, 2011. godine, a vi ste radili u državnoj upravi sve vreme u ogromnom konfliktu interesa, na šta je ukazivao i tadašnji Savet za borbu protiv korupcije. I vas nije sramota da se sada javljate i da pričate šta i kako, kaže taj narodni poslanik, pazite u njegovom izlaganju ko je slušao, kaže – pa problem je, sramota je što su nam cene goriva nikada veće, a on čovek učestvovao u privatizaciji NIS, 2008. godine privatizovano, on vodio ekonomsku politiku, on se bavio time, on prodao za 400 miliona evra NIS, prodao sve prirodne resurse naše zemlje, od naftnih bušotina i svega ostalog, ne znam koliko je bilo 500 pumpi, koliko skladišta, cela infrastruktura, za 400 miliona evra i sada on nama spočitava, plus ako se ne varam im je dozvolio takođe kupcu da koristi rudnu rentu nižu od uobičajene i sada on spočitava svima nama kao šta se dešava i gde se dešava u ovoj Srbiji. Pa kao da je pao s Marsa, pa vi kao da mislite da smo mi pali s Marsa, pa se ne sećamo toga šta ste radili. Govorite o penzijama, penzije nikada manje nisu bile, govorite o oduzetim penzijama a vi nam niste ostavili novac ni da platimo te penzije, govorite o tome kako je sramota da se ne uvede ekstra porez na dobit pojedinih institucija, pa to je taj vaš mentalitet, vi biste samo nekoga da oporezujete, da uništavate, da mu onemogućite razvoj, samo da biste vi imali neku korist od toga, kao što ste navikli do 2012. godine. To nije naša politika i naučite to, nećemo da uvodimo ekstra porez, zato što jedne godine će nekome biti dobro, druge godine će biti loše. Osnova je naše politike predvidivost. Tako smo napravili kredibilitet, tako imamo poverenje investitora, zato uzimamo nikada veće investicije u našu zemlju, a u vaše vreme niko nije ni dolazio, svi su nas izbegavali. MMF je 2011. godine, podsetiću vas pobegao glavom bez obzira. Sve što ste radili, pogrešno ste stavili. Kažete sami, para ima, drago mi je da ste to primetili. Daću vam poštovani građani Srbije, izvukao sam iz trezora našeg trezora, podatak, 31.12.2008. godine, uvežani narodni poslanik, kažem, dominira ekonomskom politikom, vodi računa o svim javnim finansijama zajedno sa njegovom porodicom i bliskim prijateljima i znate koliko je bilo na računu budžeta? Bilo je minus 5,6 milijardi dinara i znate šta su onda uradili, onda su kroz tzv krt, pokupili pare od svih lokalnih samouprava, preduzeća da napune budžet da bar imaju neki novac da isplate nešto. Mi danas na računu budžeta imamo 703,2 milijarde dinara i vas nije sramota da govorite, a drago mi je da ste primetili da ima novca, jeste ima novca i to je narodski novac, zato ga investiramo u auto puteve, u brze pruge, u stadione, u EKSPO, u povećanje plata, povećanje penzija, minimalnih zarada i svega onoga što vi niste uradili, jer u tom trenutku vaše vlasti vi ste sav novac koji je bio, a malo ga je bilo, jer je Srbija bila nerazvijena, koristili za punjenje svojih džepova. Da vidim da li sam zaboravio još nešto, da, kaže Srbija 2019. godine, kaže – niste ispunili ciljeve koje ste zacrtali. Srbija 2019. godine, prvo da vas podsetim, tada smo rekli da će prosečna zarada biti 500evra, smejale su se vaše bivše kolege, pa smo na kraju i to obećanje ispunili, pa smo rekli do 2025. godine, radićemo veliki broj projekata, svaki od tih projekata je u toku, ili je završen i imaćemo platu preko 1000 evra do kraja 2025. godine, potpuno smo u dinamici, kada je to u pitanju. Šta je problem? Svako obećanje koje dajemo, mi ispunjavamo, ali ono što je za razliku od vas sada činjenica, da imamo cilj, transparentan, jasan, delimo ga sa građanima Srbije, na svake izbore izlazimo sa ciljem i mi te ciljeve i ostvarujemo i zato smo sada izašli sa programom Srbija 2027, hoćemo da nam plate budu 1400evra do kraja 2027. godine, prosečna penzija 650 evra, minimalna zarada 650 evra, hoćemo da umrežimo našu Srbiju autoputevima, brzim prugama, da ulažemo dalje u bolnice, vrtiće, energetsku efikasnost, sve ono što podiže kvalitet života građana Srbije što je vama bila poslednja rupa na svirali do 2012. godine. Kaže, štampali su novac i dobili inflaciju, a ja samo da se prekrstim ovako i niti je novac štampan u Srbiji, kao što znate, nego je to vaša memorija i sećanje iz vašeg vremena, kada jeste štampali novac, kada je evro sa 80, 2008. godine, otišao na 120 dinara, 2012. godine, kada i oni koji su imali sreće da imaju posao, zato što je bila stopa nezaposlenosti 25,9 posto, dakle 750 hiljada njih primalo je zaradu od 15.700 dinara, sa zatvorenim fabrikama. To je vaša memorija i to je ono što vam stoji u mozgu negde, pa se sećate kako ste printali pare, kako je tada inflacija pojela sve, inflacije se desila protekle dve godine, nakon početka konflikta u Ukrajini i u Srbiji, nismo je mi izazvali i nismo nijedan jedini dinar printali, mi smo se izborili sa onim što se desilo s obzirom na poremećaj u lancima snabdevanja, dakle eksterno izazvana inflacija i borimo se tako što povećavamo plate, povećavamo penzije u realnom iznosu, iznad nivoa inflacije, minimalnu zaradu, takođe. Trudimo se na pravi način, jedini mogući da izađemo na kraj sa svim izazovima i tako smo i sa koronom, energetskom krizom 2022.godine, da li je jednostavno, lako, nije, da li se borimo, pa da, borimo se. Dakle, i ako negde napravimo grešku, izvinimo se građanima Srbije, ali je dobra namera jer svaki pokazatelj pokazuje da nam ekonomija raste, da smo na dobrom, stabilnom putu, da nam je udeo javnog duga u BDP, izuzetno dobar, bolji nego u svim zemljama EU, i sa te strane od te politike nećemo uspeti. Još jedanput, molim vas, dakle EKSPO projekat nije 18 milijardi evra, ali ne vredi kada sedite na ušima kao što bi rekao moj profesor matematike, u Petoj gimnaziji i više puta sam objašnjavao, to je Srbija 2027. Toliki iznos planiramo da uložimo u 323 projekta širom naše lepe zemlje, da pokažemo svim građanima Srbije da možemo da budemo uspešni i da pobeđujemo u onome u čemu do sada nismo pobeđivali. Za kraj opet, citiram – sve što obećavate je u budućnosti. Jednostavno, poštovani građani Srbije, poštovani narodni poslanici, ti ljudi žive u nekom svom svetu. Obaška što smo obećali povećanje plata i ispunili, povećanja penzija, ispunili, povećanje minimalne zarade, ispunili, otvaranje fabrika, ispunili, pa neki auto put Miloš Veliki, kojim se verovatno i oni voze, nije u budućnosti, nego je tu. Kada smo obećali brze vozove, nemoguće je da ne vide ljudi da idu brzi vozovi sada prugama Srbije, 200 kilometara na sat, uvek i tako ćemo nastaviti i iskreno, transparentno, javno, idemo pred građane Srbije sa ciljevima naše politike i gledamo da uz sve probleme i svaki od tih ciljeva i ispunjavamo, i tako ćemo nastaviti u budućnosti. Hvala puno. Dakle, uvek, i tako ćemo i nastaviti, iskreno, transparentno, javno idemo pred građane Srbije sa ciljevima naše politike i gledamo da uz sve neizvesnosti i probleme svaki od tih ciljeva ispunjavamo. Tako ćemo nastaviti i u budućnosti. Hvala puno. 

ANA BRNABIĆ: Hvala vam. Replika, narodni poslanik Dušan Nikezić. Izvolite. 

DUŠAN NIKEZIĆ: Poštovani građani, kao što ste mogli da čujete, ministar Mali ili priča o prošlosti ili priča o budućnosti, ali ništa o sadašnjosti. Ne priča o sadašnjosti zato što u rebalansu budžeta nema para za povećanje plata prosvetnim radnicima, nema plata za povećanje plata zdravstvenim radnicima, nema para za vraćanje otetih penzija. Nema para ni za alimentacioni fond, ni za pomoć starijima od 65 godina bez primanja. Ministre Mali, ja jesam govorio o projektu, kako ga vi zovete, „Skok u budućnost“, a trebalo bi da se zove „skok u dužničko ropstvo“, jer ćemo se za njega zadužiti 18 milijardi evra, 323 projekta kao što ste rekli za sve ćemo se zadužiti i za sve ćete angažovati izvođače mimo tendera, što je, složićete se, i suprotno zakonu i suprotno zdravoj logici. Razlog je samo jedan - koruptivni dilovi koje planirate da nastavite da sprovodite. Kažete da niko nije dolazio od investitora, a najveća investicija u zadnjih 25 godina je bio „Fijat“ i došao je baš u to vreme koje vi pominjete. Kažete da niste štampali novac. Pa, pogledajte podatke Narodne banke o povećanju novčane mase, pa ćete videti da ste štampali novac, i ne samo štampali, nego ste ga štampali više nego što je štampano u EU. Kažete da na računu budžeta imate 703 milijarde dinara. Pa, zašto su vam onda docnje na današnji dan 51 milijarda dinara? Zašto ne platite te docnje? Umesto da budete generator privrednog rastam vi ste generator nelikvidnosti u privredi. 

ANA BRNABIĆ: Isteklo vam je vreme. 

DUŠAN NIKEZIĆ: Koristim i vreme ovlašćenog. Hvala vam. 

ANA BRNABIĆ: Ne, ne. Ovo vam je replika. Dakle, ne možete vi sada od grupe. 

DUŠAN NIKEZIĆ: Molim? 

ANA BRNABIĆ: Replika vam je dva minuta, ne može od grupe. 

DUŠAN NIKEZIĆ: Kako ne mogu? 

ANA BRNABIĆ: Zato što je replika, po Poslovniku. Ljudi, Poslovnik Narodne skupštine Republike Srbije, prilično jednostavan dokument. Reč ima ministar Siniša Mali. 

SINIŠA MALI: Hvala puno. Poštovani narodni poslanici, drago mi je kada je uvaženi narodni poslanik koji je malopre govorio, govorio o sadašnjosti. Nisam, jednostavno, izdržao malo da sve građane vratim i u prošlost, da se podsetimo svi kako je izgledala Srbija kada je on vodio tu Srbiju i njegovi drugari, prijatelji. Ono što je posebno važno je jednostavno u nekom trenutku i to neznanje koje su očigledno pokazali kako su vodili ekonomsku politiku tada, kako vode i sada. Pošto uvaženi narodni poslanik priča o povećanju plata za prosvetne radnike, podsetiću ga još jedanput, mi danas razgovaramo, pošto je pitanje sadašnjosti, kako je sam rekao, o rebalansu budžeta, a tek ćemo da razgovaramo o budžetu za narednu godinu u kojem ćemo imati i planirano povećanje zarada za sve zaposlene u javnom sektoru, uključujući i prosvetne radnike. Eto, malo da vas naučim nešto pošto jeste to o čemu sada govorio vezano za sadašnjost. Ono što je pitanje EKSPO-a i „Srbija 2027“, nadam se iz vašeg izlaganja, bar tako mogu da zaključim, da ste konačno shvatili i prihvatili da se radi o 323 projekta i tih 17,18 milijardi evra, a ne da je to trošak EKSPO-a, pa bih vas, shodno tome, molio da se tako obraćate i u budućnosti. Kada kažete – mimo tendera, ja ne znam, i to sam čuo od nekoliko poslanika iz opozicije, a zašto lažete i obmanjujete ljude? Pa, svaka nabavka koja je vezana za EKSPO ide preko portala javnih nabavki. Može da učestvuje ko hoće. Izvolite, učestvujte. Kako možete da kažete i to više puta ponavljate da nema javnih nabavki i šta ti ja znam? Polazite od toga da je sve korumptivno danas kao što je bilo u vaše vreme. Vi, ljudi, polazite od vas. Pa, ne mogu da verujem da pominjete korupciju, a predsednik vaše stranke je simbol korupcije u Srbiji, u regionu, gde god hoćete. Čovek koji je za vreme svog mandata zaradio u svojim privatnim firmama 619 miliona evra. Ljudi, pa zamislite da neko od nas ima firmu sada koja zarađuje stotine miliona evra dok smo na javnim funkcijama? Taj isti se sada pojavi i kaže – vi ovako, onako, mi bismo bolje. Pa, da vas podsetim, narodni poslaniče, vi ste bili na vlasti 12 godina, imali ste priliku da nešto uradite, da nešto promenite. Ništa promenili, uradili niste, samo ste se vi bogatili, ljudi iz vašeg okruženja, a građani Srbije sa 15.700 dinara minimalnom zaradom, sa 25,9% stopom nezaposlenosti su živeli, nažalost, kako su živeli, sa inflacijom koja je rasla. Da vas podsetim, 2011. godine inflacija u Srbiji je bila preko 11% ničim izazvana pošto nikakve krize nije bilo 2011. godine, nego samo neodgovorne ekonomske politike, iste te godine kada je MMF glavom bez obzira pobegao iz Srbije. Oko docnji, samo nemojte, molim vas. Dakle, ne postoji mogućnost da bilo šta dugujemo. Dakle, država Srbija je potpuno likvidna. Obezbeđuje i plaća sve obaveze u dinar i u dan. Nema potreba da širite paniku, da izmišljate stvari. Opet izgleda imate neke flešbekove iz vaše memorije kako je bilo do 2012. godine, kada ste u svemu kasnili, kada ništa nije bilo na vreme, kada ni rebalansi nisu bili na vreme, kada su budžeti bili usvajani 31. decembra, kada niste imali novca ni za šta osim samo za vaše i isključivo vaše potrebe. Hvala puno. 

ANA BRNABIĆ: Hvala vam. Mislim da smo iscrpli temu ovog amandmana. Prelazimo na sledeći amandman. Na član 1. amandman je podnela narodni poslanik Ana Eraković. Da li neko želi reč? Reč ima narodni poslanik Ana Eraković. 

DUŠAN NIKEZIĆ: Ja sam se javio da koristim vreme ovlašćenog.

ANA BRNABIĆ: Hoće prvo Ana Eraković ili vi? 

ANA ERAKOVIĆ: Prepuštam gospodinu Nikeziću da govori.

ANA BRNABIĆ: zvolite, gospodine Nikeziću. Ana, vi se prijavite ponovo. 

DUŠAN NIKEZIĆ: Hvala vam. Ministre Mali, bilo bi dobro da malo pogledate stručnu literaturu, pa ćete videti da je jedna od pet najvećih kriza ekonomskih u istoriji bila između 2008. i 2012. godine, a da se kriza o kojoj vi stalno pričate, nigde ne pojavljuje. Takođe, što se tiče docnji, one se nalaze na sajtu vašeg ministarstva i mogu da se vide svaki dan. Ja sam rekao koji je iznos na današnji dan, docnji, a to je 51 milijarda dinara. Kada već govorite o neznanju, danas ste po ko zna koji put izgovorili notornu laž, da je Dragan Đilas 619 miliona evra strpao u svoj džep. Ja razumem da Veroljub Arsić ne razume razliku između prihoda i profita, on se čovek nije školovao za to, ali vi jako dobro znate da je to laž i tu laž ponavljate jer vam je neko to naredio i to ponavljate već godinama. Vidite, to je razlika između vas i Stranke slobode i pravde, jer nama niko ne naređuje šta ćemo da govorimo, a pogotovo ne da izgovaramo ovakve notorne gluposti. Konačno, kada pominjete članove moje porodice, ja sa tim zaista nemam nikakav problem. Ja sam ponosan na sve članove svoje porodice, a kada vi u nedostatku argumenata i činjenica na moje podatke o katastrofalnom stanju u srpskoj ekonomiji, odgovarate izmišljotinama o mojoj porodici i meni, onda to samo govori o vašoj kompetentnosti i rezultatima. Hvala. 

ANA BRNABIĆ: Hvala vam. Reč ima ministar Siniša Mali. Izvolite. 

SINIŠA MALI: Hvala puno. Poštovani narodni poslanici, da odgovorim samo na ovaj komentar uvaženog narodnog poslanika od malopre. Dakle, nisam ja ništa rekao loše vašoj porodici, ja sam samo pročitao ono što piše u Savetu za borbu protiv korupcije. Dakle, oko konflikta interesa koji ste imali sa vašom porodicom od 2000. do 2012. godine i što piše, takođe, u izveštaju da je kompanija „CES Mecon“ zaradila od savetovanja Vlade Republike Srbije negde oko šest miliona evra. To piše u izveštaju Saveta za borbu protiv korupcije. Ja sam samo pročitao. Izvinjavam se ako sam bilo koga uvredio ili ako se bilo ko našao prozvan u tom dokumentu. Što se tiče vašeg izlaganja da koristim, ja da nekog etiketiram na način na koji ne zaslužuje da bih izbegao razgovore o podacima koji ukazuju na lošu ekonomsku situaciju u Srbiji, evo, izvolite, dajte mi podatke. Da li je to stopa rasta BDP-a? Da li je to stopa nezaposlenosti? Da li je to stopa zaposlenosti? Da li je to udeo javnog duga od BDP-u? Pa, slušam - jeste, ali nikako da mi kažete ko je to pak bolji od nas u regionu Zapadnog Balkana ili kako smo to nekada pre izgledali u odnosu na sada? Da nismo imali veći broj zaposlenih? Da nismo imali nižu stopu nezaposlenosti? Da nismo imali veći BDP u apsolutnom iznosu? Da nam nisu plate bile veće nego danas, penzije veće nego danas, minimalna zarada veća nego danas? Da li možda u nekom trenutku su bile strane direkte investicije veće, nego danas? Da li je bilo možda u bilo kom trenutku, ako pogledate prošlost pre 2012. godine bio stabilan devizni kurs kao što je danas? Poslednjih 13 godina stabilan. Da li se u nekom trenutku pre, u vašem mandatu, desilo da imate devizne rezerve preko 28 milijardi evra? Da li se desilo da imate ovolike rezerve zlata, četrdeset sedam, osam tona zlata u trezorima Narodne banke? Hajde sad da razgovaramo koji je to makroekonomski podatak gde vi kažete da izbegavamo diskusiju, samo recite koji, koji ne ukazuje na povoljne ekonomske trendove i stabilnu situaciju kada je naša ekonomska politika u pitanju i da mi samo to ne povežete sa vašim subjektivnim osećajem objektivne stvarnosti, nego da mi kažete, kao što ja mogu da vas pozovem, da se pozovem na MMF, na njihov izveštaje, na kreditne rejting agencije, na njihove izveštaje, na Svetsku banku, na njihove izveštaje. Da li kažem da je sve sjajno? Nije, i to sam više puta ponovio tokom ovih nekoliko dana. Da li je tačno da idemo dobrim putem? Da, idemo dobrim putem. Imamo jasnu viziju, jasnu strategiju, ostvarujemo jedan cilj za drugim. Da li je lako? Nije lako. Ali, nastavićemo da se borimo i od te borbe za uspešnu, dobru, pobedničku Srbiju, nećemo odustati. Hvala puno. 

ANA BRNABIĆ: Hvala vam. Reč ima Ana Eraković. Izvolite. 

ANA ERAKOVIĆ: Poštovani građani Republike Srbije, amandman koji je podneo Narodni pokret Srbije odnosi se na povećanje subvencija u kulturi. Kada su Vinstonu Čerčilu predložili u toku Drugog svetskog rata da ukinu budžet za kulturu da bi kupio još oružja, on je odgovorio – ako žrtvujemo kulturu, šta nam ostaje da branimo u ovom ratu? Danas ovim rebalansom budžeta u mirnodopskim uslovima, o kome slušamo danima, predviđaju se dva najveća rashoda. Jedan od njih jeste kupovina Rafala, dok je ulaganje u kulturu minimalno. Godinama unazad Ministarstvo kulture ne dostiže čak ni 1% u odnosu na ukupan budžet Srbije, a budžet Ministarstva za kulturu je najmanji u regionu. I dok se vlast ovde busa u patriotske grudi i servira nam se prostakluk, nama propadaju kulturno-istorijski spomenici. Niš, grad iz koga dolazim, istorijski centar, raskršće između zapada i istoka, bogat je kulturno-istorijskim spomenicima. Jedan od njih jeste i Niška tvrđava, koja ima kontinuitet od oko dva milenijuma postojanja i svedok bogate niške istorije. Zavod za zaštitu spomenika izdao je generalni plan uređenja Niške tvrđave još 2016. godine, ali po tom planu ništa nije urađeno. Tu je predviđeno ambijentalno osvetljenje i obeležavanje prostora i objekata u tvrđavi, zatim, rekonstrukcija zidina Beogradske kapije, kao i unutrašnjost Beogradske kapije, zatim, da se bedem obezbedi i dogradi kako bi mogao da se napravi krug oko cele tvrđave. Međutim, da li treba nešto da se uruši da bi vlast reagovala i sredila Nišku tvrđavu? Narod koji drži do svoje tradicije stalno ulaže u kulturu. Narodni pokret Srbije smatra da kultura nije samo pitanje očuvanja nasleđa i umetnosti, već i ekonomskog prosperiteta i društvenog razvoja. Hvala. 

ANA BRNABIĆ: Hvala. Reč ima narodni poslanik Srđan Milivojević. 

SRĐAN MILIVOJEVIĆ: Poštovani građani Srbije, malopre smo u izlaganju ministra Siniše Malog da su oni eto smanjili inflaciju i pitaju se kolika je bila inflacija kad ste vi došli na vlast. Znate li, građani Srbije, da pročitate ovaj broj? Pet hiljada petsto sedamdeset osam triliona je bila inflacija koju je ostavila politika koju danas zastupa Siniša Mali, pet hiljada petsto sedamdeset osam triliona. Kaže – nismo štampali pare. Jel se sećate, građani Srbije, ove novčanice od 500 hiljada milijardi? Sećate li se tih novčanica? To je politika Siniše Malog, to je politika koju on danas zastupa. To je ono što on kaže – evo to vam nudimo danas ponovo. Morao je neko ovo da sanira. Sećate li se, građani Srbije, kupona za ulje, šećer, deterdžent i so. Hej, bonove za so je uveo Siniša Mali, odnosno politika Siniše Malog, bonove za so. To smo imali. Znam, smeta vam, boli vas, ali gledajte, i treba da vas boli, ne da gledate u patos. Sećate li se, građani Srbije, bonova za benzin? To su nam ostavili. Opljačkali su 36 poljoprivrednih penzija. To je neko morao da vrati. Ukrali su 24 dečija dodatka. To je neko morao da vrati. Deset milijardi evra devizne štednje, koje i dan danas vraćamo. Da ne pominjem Dafinu i Jezdu. Vi ste, bre, opljačkali sve što ste videli, sve čega ste se dotakli. Sad nam nudite boljitak i kažete – mi ćemo sad da damo porodiljama, vi koji ste uzeli 24 dečija dodatka, socijalna davanja. Dve godine ste krali dečiji dodatak. Od ratnih veterana ste krali ratne dnevnice. Hej, ratne dnevnice ukrali, bre, od heroja koji su branili zemlju. Jeste li vi ljudi normalni? I sad ćete vi da budete spasioci ove zemlje. Treba da gledate u patos. Boli, znam. Onda kažete – ne plašimo se sednice o litijumu. Pa, znate šta ćemo tu da vam uradimo kad vas ovako ovde razvaljujemo? Znam, onda će da dođe sednica o litijumu i da kaže – e, hajde da ne raspravljamo, ajmo tri šibice, batali litijum, ajmo o Kosovu. Pa, nemojte to tri šibice na autobuskoj stanici mogu da prođu, kod nas ne. Batalite tu politiku šibicarenja. Ovde da odgovarate za krađu budžeta, ovde da odgovarate za litijum, ako imate hrabrosti, ovde o Kosovu i Metohiji, ako imate hrabrosti. Živela slobodna Srbija! Dole tiranin! 

ANA BRNABIĆ: Poštovani građani Republike Srbije, ovaj narodni poslanik je upravo pričao o vremenu pre 30 godina, pre 30 godina. Kako je to tačno relevantno s ovim vremenom danas, prvim potpredsednikom Vlade koji je tada imao 20 godina? Siniša, znam da ne voliš da otkrivam tvoje godine. To niko ne zna, ali pre 30 godina, i to je relevantno. Toliko imate da kažete o rebalansu budžeta. Ja mislim da o 30 godina niko ne radi. Izvolite, po Poslovniku. 

DALIBOR JEKIĆ: Poštovana predsedavajuća, reklamiram povredu Poslovnika, član 100. Ja vas zaista molim da se vratite u normalan tok, odnosno da ne zloupotrebljavate član 100, da ne ulazite u mod vašeg prethodnika Orlića, koji je vrlo često znao da tumači izlaganja opozicionih poslanika. Već ne znam koji put to činite, pa vas molim, ako hoćete da diskutujete, da siđete u poslaničke klupe i da ne zloupotrebljavate funkciju predsedavajućeg. 

ANA BRNABIĆ: Moja funkcija je da pokušam da vodim ovu sednicu na način da završimo sa dnevnim redom, da pričamo o dnevnom redu i to po izuzetno važnoj tački, a to je rebalans budžeta i Zakon o finansijskoj podršci porodicama sa decom. Teško da može da postoji nešto važnije za građane Republike Srbije. Za to vreme i ja kao predsedavajuća i svi ovde narodni poslanici, ne samo vlasti, već i opozicije, i svi građani Republike Srbije su primorani da slušaju o tome šta je bilo u Republici Srbiji pre 30 godina. Ja mislim da je jedino relevantno da mi za jedno dva sata krenemo da pričamo o tome šta je bilo pre 70 godina. Ne mislim da sam prekršila Poslovnik. Izvolite, gospodine Milivojeviću. 

SRĐAN MILIVOJEVIĆ: Hvala, gospođo Brnabić. Drago mi je da ste ovde. Član 27. - predsednik Narodne skupštine stara se o primeni ovog Poslovnika. Izvinite, Siniša Mali je pričao o onome što se dešavalo pre 24 godine. Kakva je razlika između 24 i 30 godina? Nikakva. Što vas boli prošlost? Pre 30 godina je Aleksandar Vučić bio ministar. Bio ministar u Vladi, bio ministar informisanja. Što vam to smeta? Zašto vas to boli? Koalicija koju ste danas okupili tada je bila na vlasti. Niste vi visili u goblenima tada u to vreme, nego ste bili aktivno u vlasti, učestvovali u razaranju ove zemlje svojom politikom. To je politika. Izvinite, molim vas, ali moram da vam ukažem to po Poslovniku. Hvala. 

ANA BRNABIĆ: To vam oduzimam od vremena poslaničke grupe zato što to nikakve veze sa Poslovnikom nema. 

UGLJEŠA MARKOVIĆ: Zahvaljujem, predsednice. Da vam pomognem u vođenju sednice i da reklamiram isto Poslovnik. Član 106. stav 1. koji kaže da govornik može da govori samo o tački dnevnog reda o kojoj se vodi pretres. Mi smo već ušli, ja mislim lagano ulazimo u peti sat ove sednice, tj. današnjeg zasedanja, ne ove sednice i vratili smo se i 30 godina unazad. Vi ste lepo primetili. Plašim se da ćemo, ako ovako nastavimo, otići sto godina unazad, samo se nećemo baviti rebalansom budžeta i onim što je trenutno predmet rasprave u pojedinostima. Zamolio bih vas, uvažena predsednice Narodne skupštine, da na neki način pokušamo da tok ove sednice vratimo na onaj način kako je definisano upravo ovim Poslovnikom. Svedoci smo da su ga pojedini bacali, ali ne bih sada otvarao tu temu, ali on definiše da govornici imaju pravo da govore o tačkama dnevnog reda, naravno uvažavajući političku borbu i da se od te teme ode, ali naravno na jedan nijansiran način. Ne tražim da se izjasnimo u danu za glasanje. 

ANA BRNABIĆ: Hvala vam. Verujte mi dajem sve od sebe, ali imam i stepen tolerancije i fleksibilnosti da ipak narodni poslanici predstavljaju određenu grupu građana, tako da im dajem da pričaju o čemu god hoće, a da je teško, teško je. Posebno zato što imamo, čini mi se, po prvi put situaciju da opozicija ne želi da se završi ova sednica. Ne znam šta nas čeka posle ove sednice. Reč ima Aleksandar Vulin. 

ALEKSANDAR VULIN: Samo par pojašnjenja, jer zaista je besmisleno raspravljati o tome šta je bilo pre 30 godina, ali na nivou principa. Ako treba da objašnjavamo inflaciju ili ako treba hiperinflaciju ili ako treba da objašnjavamo zašto smo imali redove za benzin, pa možda bi se neko setio da smo imali sankcije UN, da je svaka litra benzina koja je bila potrošena u recimo sanitetskom vozilu bila krivično delo i da je svaki lek koji smo odnekud nabavili bilo krivično delo. Ako ćemo da se vratimo u to vreme, možda nije loše čisto da se podsetimo i ko je tada tražio da nam se dodatno uvode sankcije, ko je tada navijao za to. Ja mogu da razumem i politička borba je sasvim opravdana stvar, koristi se svaki argument, mislite da izgledate bolje pred svojim biračkim telom, to je potpuno legitimno i nema ljutnje. Ovo je svađanje sa zdravim razumom i ovo je stalno opravdavanje naših neprijatelja i naših protivnika. Nije kriv onaj ko nas je bombardovao i onaj ko nam je uveo sankcije, već smo krivi mi za to što su nam uveli sankcije i zato što su nas bombardovali. Inače, Aleksandar Vučić je bio odličan ministar informisanja. Niti se toga stidim, naprotiv. Ovo me podseća i ne slučajno, Džejms Rubin, ako se sećate Džejmsa Rubina, Džejms Rubin je muž one Kristijane Amanpur. On je sada ispred „Stejt departmenta“ nekakav cenzor za naš prostor. On kontroliše novac koji se daje nevladinim organizacijama u oblasti medija za borbu protiv malignih uticaja. Tako nešto objašnjavaju čoveka. Sada kaže Džejms – ako ne budete slušali, podsetićemo mi, kaže, podsetićemo mi na vašu ulogu za vreme bombardovanja. To govori predsedniku Vučiću. Odlično, podsetite. Bio je ministar informisanja, branio svoju zemlju, sjajno, obavezno podsetite. Šta da podsetimo na njih i sve ono što su oni nama radili? Samo hoću da ne dozvolim da se svađamo sa zdravim razumom. Još jedna važna stvar. Ovde je rečeno da nisu isplaćene ratne dnevnice. Ratne dnevnice su isplaćene apsolutno svima. Šta se desilo? Desilo se to da bi se kupila pobeda na izborima u Topličkom okrugu, onda su rezervistima u tom okrugu isplaćene duple ratne dnevnice i samo njima. Zbog toga ste imali tužbe od više milijardi. Onda su krenule masovne tužbe koje nisu bile odbranjive. Ne možete da objasnite da ste u Toplici isplatili ratne dnevnice dva puta, a da u Rasinskom okrugu niste i onda su krenule tužbe i onda smo plaćali, bogami, do 2017, 2018. godine sudske penale zbog toga što je urađeno. Ne treba ni da vam kažem da je to urađeno u vreme vlasti DS. Dakle, to je samo istine radi, a ovo zaista ostalo, radujem se nastavku razgovora o aktuelnom dnevnom redu. 

ANA BRNABIĆ: Hvala vam. Dakle, kada neko otvori ovakvu temu od pre 30 godina, onda i ministri imaju pravo da odgovore, kao i svako drugi. Zato vas molim da se držimo dnevnog reda. Idemo dalje u tom smislu. Na član 1. amandman je podneo narodni poslanik Uroš Đokić. Da li želite reč? Izvolite. 

UROŠ ĐOKIĆ: Hvala vam, predsedavajuća. Poštovani građani Republike Srbije, ispred Narodnog pokreta podneli smo amandman da se subvencije u oblasti kulture povećaju za dve milijarde dinara. Pre samo nekoliko dana Željko Mitrović, vlasnik televizije „Pink“, a kako smo danas čuli iz svedočenja potpredsednika Vlade Aleksandra Vulina, i njegov venčani kum, otvorio je svoju palatu na Dedinju. Sad, da li od milošte ili od želje da pokaže svoj stav prema građanima Srbije, tu je palatu nazvao „hram svetog Žeksa“. Taj „hram svetog Žeksa“ ima jako velike veze sa kulturom i sa ulaganjem u kulturu i ako budete slušali, čućete zašto je neophodno da uložimo u kulturu. Taj „hram svetog Žeksa“ izgleda kao replika Bele kuće i na otvaranju smo imali prenos nacionalne frekvencije, srpska policija je obezbeđivala saobraćaj da zvanice dođu i tada je Žeks rekao da mu je krivo što ovaj objekat ima samo 3.000 kvadrata, samo 30 ari, jer je bio mali da primi sve ljude koji su želeli da dođu i, da je znao, napravio bi veći. Ja se pitam – ko mu ovo omogućava i od kog novca on sve ovo radi? Sve ovo mu omogućava SNS kako bi građane držala u mraku, kako bi promovisao kič, šund, prostituciju, nemoral i kako bi ljudi živeli u ružičastoj realnosti. Sa druge strane, danas imamo raspravu o budžetu gde je predviđeno budžetom da ogroman deo novca svih nas bude potrošen za izgradnju nacionalnog stadiona, za projekat Ekspo i za izgradnju delfinarijuma. Pazite sad, u Srbiji koja nema more napravićemo delfinarijum. Pretpostavljam da turisti koji dođu u Srbiju da vide naše kulturno znamenje, da vide našu istoriju, mogu u Beogradu da gledaju delfine. Gospodo, u svakoj zemlji u koju turisti dođu dođu da bi videli specifičnosti te zemlje. Zaista verujem u to da je trebalo da turistima ponudimo da ostanu u neizvesnosti da li je bolja komplet lepinja u Užicu kod Šuljage ili u Bajinoj Bašti kod Kikana, da li je bolja šljivovica ili bolje vino iz Aleksandrovca, da li je bolje pečenje u okolini Čačka kod Dragiše i Brana ili je bolje svrljiško jagnje, a umesto toga mi turistima ne nudimo ni da obiđu Muzej Nikole Tesle, da obiđu podzemlje Beograda, da obiđu Hram Svetog Save, da vide naše manastire, srednjovekovne tvrđave. Mi ćemo verovatno da ih uputimo da obiđu „hram svetog Žeksa“. Šta drugo i da očekujemo od vlasti koja je u Kragujevcu srušila rodnu kuću Đure Jakšiće? Zatim je napravila novu kuću i kaže – ovo je starija i lepša rodna kuća Đure Jakšića. Šta da kažemo kada ste dozvolili da se desi onom starom zdanju Obrenovića u Aranđelovcu? Vlast koja promoviše TV „Pink“ i promoviše rijalitije, koja građane bombarduje ružičastom realnošću, svakako ne mari za Nemanjiće, Nikoli Teslu ili Mihaila Pupina, jer hram u kome ova vlast podiže svoj rejting jeste „hram svetog Žeksa“. Na kraju, dozvolite mi da završim rečima našeg čuvenog reditelja Kokana Mladenovića – u zemlji u kojoj budžet za kulturu počinje nulom, vlast misli da su građani nula. Hvala vam. 

ANA BRNABIĆ: Idemo dalje. Na član 1. amandman je podneo narodni poslanik Miloš Parandilović. Izvolite. 

MILOŠ PARANDILOVIĆ: Kako ste mi danas, napredni kartelu, samo sam to došao da pitam? Da li vlada raj u kartelu ili postoje neki problemi? Ili je sve pod kontrolom? Sve je pod kontrolom, okej. Gospodo naprednjaci, ja ne znam kako vas nije sramota da o bilo kojoj temi pričate, da o bilo kakvoj pljački pričate, bilo koga? Ne amnestirajući bilo koga, ja sam jedan od onih koji se zalažu da svako ko je oštetio budžet Republike Srbije treba da odgovara. Ali, da Siniša Mali kaže kako u ovom sistemu vučićevom nema ljudi koji su napravili milione - da nije tužno, bilo bi smešno. Da krenemo iz glave, samo ono što možemo da nabrojimo - "Konkord vest", "Milenijum tim", Radojičić, Veselinović, Bojović, i nema kraja tom spisku ljudi iz kriminogenih struktura, kojima vi dozvoljavate da nameštaju poslove a državu Srbiju zavijaju u crno već punih 12 godina. Ja ne znam, gospodine Mali, bilo bi dobro da ostavite telefon i da slušate šta vas poslanici pitaju, mislim da bi to bilo vrlo pošteno, da li vi znate bez digitrona da izračunate koliko nekretnina imate? I vi delite lekcije i stalno vam je neko drugi kriv. Zamerate nekome vraćanje u prošlost i podsećanje vas na ono što ste bili, a vi iz prošlosti ne izlazite. Vi ste ta crna mračna prošlost koja jede budućnost Srbije već 30 godina, vi ste u njoj zaglavljeni, vi ste zaglavili Srbiju i vi iz nje ne izlazite. Da pričam o vremenu Miloševića, kad je Vučić bio ministar informisanja, kad je Slavka Ćuruviju pojeo mrak nakon jednog teksta o njemu? Hoćete da pričam o tom vremenu? Ministar Mali kaže - prethodna vlast i sve vreme kuka o prethodnoj vlasti, a vama smeta vraćanje u prošlost. Ono što je najgore i najironičnije u svemu tome - ministar Mali je ta prošlost. On je ta prethodna vlast. On je bio direktor Agencije za privatizaciju, a pre toga pomoćnik ministra za privatizaciju. On je ovu zemlju zavijao u crno. On se tad nafatirao i sad se fatira. I stalno vam je neko drugi kriv. Petsto godina, čini mi se, da živite i da vladate, opet bi vam neko drugi bio kriv. Kad kaže on - bivša vlast, ja ne znam na koju prethodnu vlast misli? Možda na vladu Cvetković-Maček? Na koga više misli kad je svuda bio? Rasturili ste ovu zemlju, razbucali ste je do temelja. Žao mi je što premijer nije tu. Ovo vreme koje sam prekoračio, skinite od grupe. Da li vam je poznato možda ime Munir Trepalovac, Bošnjak iz Prijepolja koji je 40 godina proveo na radu u Nemačkoj? On se vratio da uloži u svoj grad novac, u Vakuf naselju u Prijepolju. Dobio je građevinsku dozvolu od opštine da gradi dvospratni objekat, poslovno-stambeni prostor. Nakon toga, slušajte me vrlo pažljivo, ovo je vrlo bitno, ako ste normalni, dolazi čuveni vaš kadar i komesar iz Priboja, Krsto Janjušević i traži od čoveka reket, koji je stigao do pola gradnje, koji je uradio temelje. Kad čovek odbija da mu da reket, preko noći se preinačuje građevinska dozvola i zabranjuje mu se izgradnja, pa se pojavljuju botovi Srpske napredne stranke koji tobož protestvuju protiv divlje gradnje. E, to ste vi, koji pomažete investicijama u ovoj zemlji. To ste vi. Pričate o stranim investicijama a našeg čoveka, koji se vrati i hoće da uloži u svoje mesto koje je ruinirano, ponajviše zahvaljujući vama, vi mu lomite kičmu. To ste vi, grupa bezdušnika, amatera i neznalica, koja jede budućnost ove zemlje, koja razvaljuje budućnost ove zemlje. I za to ćete odgovarati, ne samo pred sudom istorije, nego pred oslobođenim srpskim pravosuđem. Hvala. 

ANA BRNABIĆ: Da pročitam kako glasi ovaj amandman koji je gospodin narodni poslanik predložio - U članu 1. Predloga zakona o izmenama i dopunama Zakona o budžetu, u članu 1, opis - ukupni rashodi i izdaci, 1.4 Subvencije - Ekonomska klasifikacija, 45. suvencije u oblasti rudarstva i energetike broj 20.844.343.000 zamenjuje se brojem 10.844.343.000, subvencije u oblasti turizma broj 1.989.000.000 zamenjuje se brojem 11.989.000.000. Pretpostavljam, poštovani narodni poslanici i građani Republike Srbije, da ste čuli obrazloženje zašto je baš ovaj amandman bio potreban i kako bi građani Republike Srbije živeli bolje ukoliko bi prihvatili ovaj amandman. Ne, ništa niste čuli o tome. Ovo se zove, da nam je samo svima sasvim jasno, jer kao predsednica Narodne skupštine radiću ovo svaki put, zloupotreba instituta amandmana da bi se produžila sednica Narodne skupštine Republike Srbije. Idemo dalje. Institucija amandmana? Da. Institut amandmana, ne može institucija amandmana. Hvala vam mnogo. A niste me ispravili oko zloupotrebe? Dakle, slažemo se da je bila zloupotreba. Hvala vam i na tome. Na član 1. amandman je podnela narodni poslanik Ivana Rokvić. Izvolite. 

IVANA ROKVIĆ: Poštovani građani Srbije, uvažene kolege, ovim rebalansom ste predvideli ostale subvencije u oblasti zaštite životne sredine, ali ono što niste predvideli i što uspešno zaboravljate već 12 godina je da izgradite postrojenje za preradu otpadnih voda. Beograd je jedina evropska prestonica u kojoj se fekalne otpadne vode direktno ispuštaju u dve međunarodne reke, Savu i Dunav. Količina vodenog otpada samo u Beogradu, na ušću Save u Dunav, za samo jednu godinu jednaka je zapremini od 65 hiljada olimpijskih bazena. U toj jednoj godini otpadne vode u Srbiji sadrže tačno 109 tona cinka, 55 tona bakra, 17 tona hroma, 13 toma arsena, 12 tona olova, 11 tona nikla. Sve ove cifre su sa tendencijom povećanja i to su podaci Agencije za zaštitu životne sredine. Reke u Srbiji postale su plutajuće deponije. I ne samo što nemamo fabriku za preradu otpadnih voda, nego čak nemamo ni postrojenja za tretman komunalnih voda. Odnosno, imamo ih, ali u punom kapacitetu radi jedva jedna trećina. Da vas podsetim, Srbija da bi bila članica EU mora da prerađuje 90% otpadnih voda, a mi smo sada na jedva 15%. Na sve to, naš predsednik Republike odlazi u Francusku, gde izjavljuje da Srbija nije u stanju da upravlja velikim sistemima poput metroa u Beogradu, zbog čega se stvara prostor za francuske kompanije. Zbog čega prepuštate upravljanje našim prirodnim resursima drugim državama? Kako to mislite da Srbija nije u stanju? Mislite vi niste u stanju, jer kupujete diplome, imate manir da stavljate nestručan kadar na odgovorne pozicije i mislite kako jedan vaš, od skora vaš poslanik juče reče da se škola ne isplati. Narodni pokret Srbije – Miroslav Aleksić smatra da se škola i te kako isplati i takođe smatra da Tehnološko-metalurški fakultet već 52 godine stvara vrhunske stručnjake, pogotovo u oblasti zaštite životne sredine. Jedini problem je što naši stručnjaci, doktori nauka ne mogu da dođu ni do izražaja, ni do posla od vaših neobrazovanih, ali partijskih drugova. Hvala. 

ANA BRNABIĆ: Hvala. Idemo dalje. Na član 1. amandman je podnela narodni poslanik dr Ana Jakovljević. Izvolite. 

ANA JAKOVLJEVIĆ: Uvaženi građani Srbije, tri dana slušamo predstavnike vlasti koji nam non-stop iste brojke pominju ne bi li nas uverili da živimo u razvijenoj zemlji, a mi to nikako da shvatimo. Kada pogledate ključne parametre po kojima se neke zemlje karakterišu kao razvijene, onda shvatite da su temelji njihovog razvoja zapravo ulaganja u nauku i obrazovanje. U EU procenat društvenog BDP koji oni izdvajaju iznosi 2,3% dok u Srbiji iznosi 0,5%. Predviđenim rebalansom apsolutno se ne pominju sredstva koja bi trebalo uložiti u nauku i povećati iznos u budžetu, ali zato je predviđeno zaduživanje za projekte koje vlast sprovodi pod posebnim pravilima i vrlo često, kako kažu MMF i Fiskalni savet, ti projekti nisu dostupni javnosti na uvid. Tako da imamo jedino reč vladajuće koalicije da će se ti projekti „majke mi, u budućnosti isplatiti“. Da krenemo redom. Pominje se EKSPO. Evo, vidite po auto-putevima reklamu kako je Srbija ponosni domaćin EKSPO-a i kako će to doprineti razvoju Srbije, a zapravo EKSPO će biti samo projekat koji će se desiti u Beogradu i velika je šteta što je Srbija propustila priliku da od ovog projekta napravi priliku da se regionalno Srbija razvija, kao što je to učinila Španija kada je bila domaćin ovakvog EKSPO-a. Dok će se u EKSPO upumpavati milijarde evra Beograđani, odnosno mi, svi ćemo svakog dana biti zaglavljeni u saobraćaju jer nemamo metro, a 2018. godine su predstavnici vlasti kupili od preduzeća koje mi finansiramo karte da se voze ne znam kojim linijama. Ali, imamo rešenje koje čekamo, to su leteći automobili, pa će nam oni, valjda, u međuvremenu pomoći da se vadimo iz saobraćajnih gužvi. Takođe, glavna železnička stanica se izmešta na Novi Beograd, ukidaju se međumesna stajališta, a gradski prevoz koji treba da prati jedno takvo izmeštanje prosto nije prilagođen toj situaciji i možete samo da zamislite kakve nas tek gužve očekuju, naravno, opet da se nadamo da će nas spasiti leteći automobili. Opet, vlast planira da gradi delfinarijum, a kao što moja koleginica pre mene reče – 30% Beograda nema kanalizaciju. Na više od 30 mesta se fekalne vode ulivaju u njegove dve reke. Sledeći projekat o kome vlast priča da će doneti boljitak je izgradnja nacionalnog stadiona, pa za to imamo uporediv primer. U Zaječaru umesto da je sportski kompleks „Kraljevica“, koji je namenjen omladini i deci, da je on obnovljen, neposredno pored njega je izgrađen stadion na kome je domaćin, gle čuda, OFK Beograd. Taj stadion se koristi tri puta godišnje, dok „Timok“ iz Zaječara igra na nekom potpuno razrušenom i devastiranom stadionu. Poštovani građani Srbije, samo prosto moram da se osvrnem ovde na jedan od osnovnih postulata ekonomije i stvarno mi je čudno da ovde ekonomisti zaduženi za naš budžet taj standard stalno prenebregavaju. Vrednost novca nije ista kako vreme protiče. Sto dinara 2012. godine nema istu vrednost kao 100 dinara danas. Stvari koje ste tada mogli za te pare da kupite sada ne možete da kupite i prestanite više da upoređujete iznose iz tih godina sa današnjim iznosima. Moguće ih je upoređivati, ali primenom matematičkih jednačina prema kojima možete da dođete do te uporedivosti. Tako da, moramo da napravimo razliku između rasta i razvoja. Dragi građani, rast o kome priča ovde vlast sve vreme su ove cifre koje stalno šteluju i pokazuju kako nama ide super. Tako vam kažu – direktne strane investicije su nikad veće, ali zaborave da vam kažu da stranim investitorima daju subvencije, koje čim isteknu strani investitori se pokupe i odu iz ove zemlje. Razvoj je ono što vidite kada pogledate u svoj novčanik. To vam govori gde se nalazimo, šta možete da kupite i kako živite, pa vi odlučite da li ćete verovati vlasti ili svom novčaniku. 

ANA BRNABIĆ: To ste u pravu, to jeste razvoj. Reč ima Siniša Mali. 

SINIŠA MALI: Hvala puno. Poštovani narodni poslanici, poštovani građani Srbije, svašta smo imali priliku da čujemo u poslednjih nekoliko minuta. Čuli smo da je izgradnja beogradskog metroa i da je metro prirodni resurs. To još nisam imao priliku da čujem da je to prirodni resurs, ali dobro. Evo, i to smo sad imali priliku da čujemo. Ono što mi je najvažnije, zbog naših mladih, zbog naših istraživača, naučnika, najpre u ovom rebalansu budžeta imate povećana izdvajanja za nauku, samo to neko neće da pročita ili neko neće da kaže. Dakle, sa 36,5 na 37,5 milijardi. Dakle, povećana su izdvajanja za nauku. Moje pitanje za vas sve ovde koji spočitavate oko ulaganja u nauku – da li znate da je Fond za nauku osnovan zakonom 2019. godine? Osnovala ga je ova vlast. Što se neko pre toga nije setio da osnuje Fond za nauku i da na takav način da podstrek našim istraživačima i naučnicima? Znate li koliko je u poslednjih nekoliko godina osnovano naučnih instituta u Srbiji? Tri, dva u Novom Sadu, jedan u Kragujevcu, „Biosens“, onda Naučni institut za veštačku inteligenciju, Institut za IT u Kragujevcu. Dva u Novom Sadu, jedan u Kragujevcu, dakle nijedan u Beogradu. Znate li kada je poslednji naučni institut osnovan pre toga? U doba SFRJ. Dakle, nije se niko setio tamo do 2012. godine ne da se bavi naukom, nego da bilo šta konkretno uradi kako bi naši istraživači, kako bi naši naučnici imali priliku da pokažu šta znaju, imali priliku da svoje ideje pretvore u stvarnost. Tako da, prosto je neverovatno, taj vaš subjektivni osećaj objektivne stvarnosti kada lažete da nisu veća ulaganja za nauku, a jesu, kada ne znate da su tri nova naučna instituta otvorena samo u poslednjih nekoliko godina, a poslednji u doba SFRJ, kada ne znate koliko je naučno-tehnoloških parkova otvoreno i u Beogradu i u Nišu i u Čačku i u Novom Sadu, dakle koliko se i na koliko se naučno-tehnoloških parkova radi. Dakle, da niste znali možda da je Fond za nauku osnovan 2019. godine, to su više stvari za vas nego za bilo koga drugog, ali na kraju krajeva, dovoljno govori koliko ste površni, koliko vas suština ne interesuje, nego da se snimite za „TikTok“, „Instagram“ ili šta već. Na kraju, kada se govori o investicijama i investitorima, evo, samo vi meni recite koji se to investitor, ima par, naravno, neko dođe, neko ode, ali nemoguće da je slučajno da imamo rekordan broj zaposlenih u Srbiji, nemoguće da imamo milijarde evra godišnje koje se slivaju kao investicije u Srbiju i nemoguće je da svi ti investitori koji dođu i odu, pa gde onda rade svi ti ljudi koji su se zaposlili u novim fabrikama i koji imaju nova radna mesta u poslednjih 12 godina? Pa, rade u fabrikama koje su se otvorile i koje su ostale ovde. Isti tretman imaju i domaći, kako ih vi nazivate, i strani investitori, pošto su za nas to sve jedni investitori. Tu fabriku kada otvore, ne iznose je ne znam gde, nego ta fabrika ostaje u tim lokalnim samoupravama, sa tim mašinama, zapošljava naše građane, naše ljude. Oni tako zarađuju platu, uplaćuju poreze i doprinose, decu šalju na školovanje, na fakultete, dakle, jedan normalan život koji neko, nažalost, do 2012. godine nije imao priliku da im pruži. Dakle, Srbija ide brzim koracima napred, Srbija raste i razvija se. Nije rast i razvoj način na koji ste vi to definisali. Još jednom, na kraju, u pravu ste, novac menja vrednost. Dakle, nije isto kada posmatrate vrednost novca 2012, 2015, 2020. godine ili danas i to se zove tzv. vremenska vrednost novca. Možemo sa tom formulom za koju niste znali koja je, dakle, ta formula se zove compounding, dakle, kada gledate iz prethodnih godina unapred ili možete i diskontovanje kada gledate unazad, ali vam je neko rekao da postoji neka formula, pa ste mislili da ste mnogo pametni time što ćete reći kako se izračunava vremenska vrednost novca tada i sada. Može i naravno i zato pogledajte da osim što nije jednaka vrednost novca, kako su rasle pojedine cene, tako su više nego rast cena rasle plate i rast penzija i to je bar egzaktan podatak koji možete da pogledate u svakom izveštaju Zavoda za statistiku Republike Srbije. Hvala puno. 

ANA BRNABIĆ: Hvala vam. 

ANA JAKOVLJEVIĆ: Replika.

ANA BRNABIĆ: Ne postoji baš nikakav osnov za repliku. Možete od poslaničke grupe 6,46 minuta imate. Izvolite. 

ANA JAKOVLJEVIĆ: Gospodine Mali, ne mislim da sam pametna, ja znam da sam pametna, potvrdu imam – master diplomu iz Amerike i doktorat na tri univerziteta u EU, od kojih je jedan najstariji u Evropi. Za razliku od vas, svoj doktorat nisam plagirala, nego sam ga časno i pošteno zaradila. A o tome koliko i kako se investira u nauku i te kako dobro znam, jer sam 18 godina provela u akademskoj zajednici. Morate da shvatite jednu stvar, građenje zgrada nije napredak. Ljudski resursi su suština. Sve razvijene zemlje brinu o ljudskim resursima, a nama naučnici odlaze, jer ovde ne mogu na pravi način da se bave naukom. Tako da, gospodine Mali, nemojte vi da mi pričate o tome kakvo je stanje u nauci i u obrazovanju. Štelujte brojeve, ali budite pristojni da bar ne vređate ljude koji svoj posao znaju. 

ANA BRNABIĆ: Dobro. Reč ima Siniša Mali. 

SINIŠA MALI: Hvala puno. Interesantno ste to rekli. Znate, najpre imam dva doktorata i nijedan mi nije oduzet, za razliku od drugih i lepo je kada to koristite kako vređate druge u nedostatku argumenata. Da vas pitam, s obzirom da se bavite toliko dugo naukom, recite mi da li su ulaganja u naučne institute, osnivanje naučnih instituta i finansiranje projekata kroz Fond za razvoj ulaganje u nauku, ili kako vi to vašim ekspertskim jezikom naučnim govorite, stvaranje ili građenje zgrade? Dakle, vi ste spustili finansiranje projekta koje radimo kroz Fond za nauku, osnivanje naučnih instituta, tri smo ih osnovali, tako što gradimo zgrade. Pitam vas još jedanput, odgovorite vi meni, da je osnovan Fond za nauku prvi put 2019. godine? Jel to pozdravljate ili ne pozdravljate? Da li je istina da se kroz Fond za nauku finansiraju istraživačke delatnosti, istraživanja, rad naših naučnika, jeste ili nije? Da li je istina da smo osnovali tri nova naučna instituta, dva u Novom Sadu jedan u Kragujevcu? Da li je istina ili nije? Da li je istina da je poslednji takav naučni institut, ili bilo kakav drugi naučni institut osnovan tokom doba SFRJ? Evo, vi to sada meni recite. Izvolite. 

ANA BRNABIĆ: Dobro. Idemo dalje. Hvala vam. Na član 1. amandman je podneo narodni poslanik Miroslav Aleksić. Da li želite reč? Izvolite. 

MIROSLAV ALEKSIĆ: Zahvaljujem. Preko vremena amandmana koristiću vreme šefa poslaničke grupe. Da, podneo sam amandman koji se tiče povećanja sredstava za podsticaj u poljoprivredi. Pažljivo sam slušao ministra koji je govorio nikad veća davanja u poljoprivredu u vašoj vladavini da, i ranije da, ali to ne znači da je to dovoljno. Ne znači da je dovoljno zato što je za vreme vaše vlasti promena politika ministara poljoprivreda potpuno devastirana i uništena. Vi ste ministre Mali ovde ponovo slagali, po ko zna koji put, i rekli da ja nisam u pravu kada kažem da je 900 miliona evra koliko je predviđeno za podsticaje u poljoprivredi 1,2% BDP, a 2,2% dajete samo na kamate, na kredite koje ste uzimali. Dakle, veća su izdvajanja za kamate na kredite nego za podsticaj u poljoprivredi. Nemojte da manipulišete pa koristite ceo budžet za poljoprivredu i tako dalje, jer poljoprivrednici nemaju korist od toga što će neko da primi platu u administraciji. Govorim o podsticajima. Nemojte ni vi o poštenju gospodine Mali. Dakle, dok bacate pare na delfinarijume, na koncerte Karleuše, na stadione, na projekte EKSPA, poljoprivrednicima kažete budite srećni i zadovoljni jer imaćete 105 milijardi dinara u budžetu, nikad više, to će da krene itd. Ovako, znate kako stoje brojevi, gospodine Siniša Mali, za ovih poslednjih 12 godina vaše vladavine. Imali smo nekada u Srbiji 650 hiljada poljoprivrednih gazdinstava, danas imamo nešto preko 500 hiljada. Imali smo u Srbiji nekada oko 1,5 miliona ljudi zaposleni u poljoprivredi, danas milion i 150 hiljada, govorim podatke Republičkog zavoda za statistiku. Strategija koja je bila usvojena 2014. godine za poljoprivredu je predviđala godišnji rast od 6% do 9% agrara u Srbiji, kumulativno je bio 1,7%. U ovih 10 godina izvoz poljoprivrednih proizvoda je skočio dva puta, a uvoz tri puta. Dakle, mi polako od neto izvoznika idemo ka tome da postanemo neto uvoznik. Više raste uvoz poljoprivrednih proizvoda i danas se u Srbiji uvozi sve, od paradajza i krastavaca do pasulja, belog luka i svega ostalo, da ne govorim o mleku, mesu i ostalim stvarima, a sve manje izvozimo, zato što nam pada kapacitet za poljoprivrednu proizvodnju. Ovo što ste vi sada dali, niste vi dali zato što vidite poljoprivredu kao strategiju i granu koju treba da podržavate iz oblasti privrede, nego zato što siroti poljoprivrednici protestuju i zato što blokiraju puteve, zato što se bore da prežive na svojim imanjima. Da je da vidite poljoprivredu kao resurs i potencija ne bi nam milion hektara bilo neobrađeno poljoprivrednog zemljišta, kao resurs, dok obećavate građanima Srbije litijum i kažete litijum je perspektiva i šansa, Bog nam je dao, zaboravljate da kažete da je poljoprivredno zemljište koje nam je Bog dao, pogotovo vi ministre Martinoviću. Resurs koji nije u funkciji. Znate, ako je pet milijardi godišnja proizvodnja poljoprivrede, pet milijardi evra, sa 3,5 miliona hektara koje se obrađuje, ako budemo podigli to još za milion hektara obradivog zemljišta koje imamo, to bi bilo barem još 1,5 milijardi. Jel tako? Tako je. Da bi se to desilo morate da uložite bar onoliko koliko se ulaže u Evropi ili okolnim zemljama u poljoprivredu. Vi ovde pričate građanima Srbije o budžetu za poljoprivredu od 2,3 5 %, kaže ministar Mali, znate koliko je izdvajanje ministre Martinoviću u zemljama EU, znate, siguran sam da znate, 30%. Preko 30% budžeta zemalja EU ide za poljoprivredu. Zašto? Pa, zato što sve ozbiljne zemlje znaju da će u budućnosti hrana biti najveće oružje, neće ti vaši rafali biti najveće oružje, jer nemamo sa kim da ratujemo, biće hrana, zdrava hrana i zdrava voda. I, to danas svi znaju osim vas koji strateški razvaljujete poljoprivredu 12 godina. Da li je to u pitanju nekompetentnost? Da li zla namera? Ne znam šta je, ali se to dešava. I, na kraju su doveli vas, koji nikada motiku u životu u ruku uzeli niste, koji ste bili profesor u Ćupriji na višoj školi gde su izgubile profesorke neke posao zbog vas, a vi tamo lažno primali platu sa Orlićem i predstavljali se kao velike patriote. Sada ste došli tu da sredite stanje u poljoprivredi. E, vi ćete da udarite ekser u taj kovčeg poljoprivrede. Nedimović je probao, nije stigao, sada su doveli eksperta. Vi ste ekspert za poljoprivredu, blago srpskim seljacima i poljoprivrednicima kada imaju vas koji ćete sigurno da brinete za njih, kao što govorite o litijumu da je litijum šansa za Srbiju, da je litijum odlična stvar, da to ne smeta poljoprivredi. Pa, kažite to Zlatku Kokanoviću i drugima u Jadru koji na toj zemlji seju kukuruz, koji se bave poljoprivrednom kada im uništite to, gde će to da rade i gde će to da seju. E, znate, kako vi određujete prioritete u državi Srbiji tako i napredujemo. Zato će nam javni dug biti 38,5 milijardi evra, kako piše ovde u ovim papirima. Sledeće godine verovatno 40 milijardi, jer više trošite nego što zarađujete, to nikad veće. Dakle, imate, gospodine Siniša Mali, minus u kasi, ne znam da li to čujete šta vam govorim ili gledate u telefon? Deficit je minus. Znači, više trošite nego što zarađujete, tako da nikada veće pare, nikad veći minus. A strategija izgleda tako da ste vi kao šansu za razvoj poljoprivrede, konkretno vaš predsednik Aleksandar Vučić nudio Srbiji da proizvodi i izvozi svinjske glave i papke u Kinu. Pa, to nisam rekao ja, to nije rekao niko od opozicije, lično Aleksandar Vučić kaže, dogovorili smo sa Kinezima izvoz svinjskih glava i papaka u zamenu za leteće automobile, u te leteće automobile jedino Vulin može da se vozi. Ne znam ko bi drugi seo da se vozi u te leteće automobile, a svinjske glave i papke, ne znam ko to može da proizvodi u Srbiji. Znate, Srbija proizvodi maline, proizvodi kukuruz, proizvodi paradajzi, krompir, proizvodi svašta nešto drugo, ali svinjske glave, papke i pileće noge, ne, to samo može da kaže neko ko nema blage veze ni o poljoprivredi, ni o resursima, ni o potencijalima. Tako da, ja vas pozivam da se uozbiljite. Pričam vam sada dobronamerno, a to govorim i na Odboru za poljoprivredu. Poljoprivreda nije trošak, nego investicija. Da bismo dobili moramo investirati. Mnogo bismo više dobili investicija u poljoprivredu nego u stadione koje sejete po Srbiji od Loznice do Leskovca, nego u raznorazne fontane i projekte poput delfinarijuma. To je gospodo vaša politika. Vas ne zanima ni seljak, ni hrana, ni stabilnost Srbije, vas zanima samo ko će da uzme proviziju od građevinskih radova. I, ovaj budžet je, budžet za proviziju izvođača radova infrastrukturnih gde građanima zamazujete oči sa tim projektima, a neko trpa novac u džepove. Hvala vam. 

ANA BRNABIĆ: Hvala vam. Nevena Đorić. 

NEVENA ĐURIĆ: Zahvaljujem uvažena predsednice. Samo ću kratko u ime grupe, pošto je prethodni govornik nabrajao nekakve cifre, isticao kojekakve brojeve pa u tom kontekstu samo da se kratko osvrnemo na to kako je bilo pre 12 godina, kada je postavljen na čelu predsednik opštine Trstenik. Ovo je važno da čuju građani Republike Srbije, da je njegova plata u tom trenutku iznosila 113 hiljada dinara, da bi, a plata prosečna u opštini 34.587 dinara. Dakle, čovek je imao tri puta veću platu, sam sebi povećao, to je prvo što je uradio kao predsednik opštine u odnosu na ostale zaposlene. Pljuje sopstvenu državu kao što ste čuli na samo sada već i uvek na svakom mestu, a od te iste države se nije ogradio u trenutku, kada je trebao da uzme subvencije za kupovinu traktora. I još nešto, pošto je dosta govorio o minusima koje kakvim, trebalo bi da bar zna šta znači BDP pa u tom kontekstu 2012. godine realni rast BDP-a je iznosio minus 0,7%, dakle, minus. A danas 2024. godine iznosi plus 4,3%. Dakle, ti realni brojevi, jasno govore o tome kako je bilo u periodu dok su oni pustošili Srbiju, a kako Srbija izgleda danas. Zahvaljujem. 

ANA BRNABIĆ: Hvala vam. 

ALEKSANDAR MARTINOVIĆ: Dame i gospodo narodni poslanici, gospodine Aleksiću, kakva je naša poljoprivredna politika, koliko je uspešna, vi to znate bolje od jednog narodnog poslanika, pa znate koliko se novca dobili od ove zle i nesposobne vlasti Aleksandra Vučića, na ime podsticaja. Pa niste vi vašu poljoprivrednu mehanizaciju obnovili kada je ministarka poljoprivrede bila iz vaše partije, Ivana Dulić Marković. Vi ste nove traktore, nove priključne mašine, nove prikolice, potpuno novu mehanizaciju kupili u vreme Aleksandra Vučića, zahvaljujući činjenici da smo od 2012. godine, pa zaključno sa ovim rebalansom budžeta iz godine u godinu povećavali podsticaje, i u oblasti ratarstva i oblasti stočarstva. O tome koliko izdvajamo za kupovinu novih traktora, kombajna, novih priključnih mašina, pa reći ću i za taj kukuruz, samo polako, ali moraju građani da znaju koliko država Srbija izdvaja sada, a koliko je izdvajala u vaše vreme, tako da gospodine Aleksiću ako hoćete da budete potpuno pošteni, ustanite pa recite šta ste to vi kao progonjeni, opozicioni poslanik koga progoni režim Aleksandra Vučića, šta ste vi to sve dobili iz budžeta republike Srbije, zato što imate vi i vaša porodica imate registrovana poljoprivredna gazdinstva, nikoga ne vređam, samo kažem. Ne pravimo nikakvu diskriminaciju, nikada niko nije pitao, bilo koga da li je član ove ili one stranke kada podnosi zahtev za bilo koju vrstu podsticaja, niko nije pitao ni gospodina Aleksića, a on najbolje zna koliko je dobio novca i neka je dobio, i meni je drago što je dobio. Mi ćemo se potruditi da dobije iz godine u godinu sve više i on i svako drugi ko se bavi poljoprivredom. Nešto drugo gospodine Aleksiću želim da vam kažem. Skoro svi brojevi koje ste sada pomenuli u vašem izlaganju su apsolutno netačni. Zaboravljate činjenicu, odnosno, vi nećete to da kažete, Srbija danas više izvozi hrane nego što uvozi. Dakle, nismo ni u kakvom dužničkom ropstvu kada je u pitanju hrana, 70 posto svega što proizvede srpski seljak, gospodine Aleksiću, izvozi se na tržište EU. Šta vam govori taj podatak? Taj podatak vam govori mnogo toga, govori vam da smo politikom povećanja podsticaja i ulaganja u mehanizaciju i tako dalje, podigli intenzivnost naše poljoprivredne proizvodnje i proizvodimo više, proizvodimo kvalitetnije. Da li mislite da je jednostavno da poljoprivredni proizvod iz Srbije, ili neka prerađevina koja se napravi u Republici Srbiji, a vidim da pojma nemate da u Srbiji postoji recimo jedan „Karneks“, „Neoplanta“, „Zlatiborac“, „Juhor“ i onda kažete, odakle svinjske glave? To su vam sve srpske kompanije koje posluju danas sa celim svetom, doduše nisu poslovale u vaše vreme jer su bile uništene, ali danas posluju i mi i te kako imamo šta da izvezemo i izvozimo. Dakle, hoću da se skoncentrišem na tržište EU. Dakle 70 posto svega što srpski seljak proizvede ide na tržište EU. To znači, Francuske, Nemačke, Italije, Španije, itd. Koliko srpskih poljoprivrednih proizvoda je išlo na tržište EU, kada ste vi bili na vlasti, kada je vaša Ivana Dulić Marković bila ministar poljoprivrede, vodprivrede i šumarstva ? Mi nismo postojali na poljoprivrednoj mapi Evrope, a vi ste imali ministra poljoprivrede koji vam je govorio da ne treba da sejemo pšenicu i šta će nam pšenica. Imali ste na žalost pokojnog predsednika Vlade koji nije dobro razumeo značaj Železare u Smederevu, mislim na Zorana Đinđića, koji je rekao šta će nam Železara u Smederevu, gajićemo kikiriki. To je bila vaša poljoprivredna politika, a mi smo sada, vi gospodine Nikeziću jako dobro znate o čemu ja govorim, dakle 70 posto svega što proizvedemo ide na tržište EU. U vaše vreme, mi jedan jedini procenat, ili smo izvozili eventualno one klasične sirovine u oblasti poljoprivede, nešto malo kukuruza, pšenice, suncokreta, a mi danas izvozimo i meso i mesne prerađevine i mleko, mlečne proizvode, voće, povrće, otvoreno nam je tržište Ruske federacije, Kine, Egipta, i to je ogromna razvojna šansa za našu poljoprivrednu proizvodnju. Evo sada mi kažu kolege, dobro, dobili smo podatak iz Ministarstva poljoprivrede, šumarstva i vodoprivrede, gledaćemo da vam gospodine Aleksiću izađemo u susret. Gospodin Aleksić je podneo zahtev za kupovinu traktora preko IPARD 3 projekta, svaka čast gospodine Aleksiću, tako da gledaćemo da ispunimo zahteve i vodite računa da vam dokumentacija, dobiće gospodin traktor, kao što je dobio i do sada, pa jeste dobili gospodine Aleksiću. Evo kažite, gleda nas cela Srbija, dobili ste 2012. godine do danas koliko ste dobili podsticaja i koliko ste kupili traktora i nove mehanizacije? Ustanite, pa kažite ako imate hrabrosti, ako imate malo nekog ljudskog poštenja. Nema problema. Dakle, ja vam kažem, evo, ovde sedi čovek direktor Uprave za agrarna plaćanja pored mene, ako vam je zahtev uredan, nikakav problem neće biti. Dakle, dobićete od države, odnosno država će vam omogućiti da kupite novi traktor. Potpisan je finansijski sporazum sa Evropskom komisijom od naše strane. Za nekoliko dana, odnosno sledeće nedelje biće potpisan i od strane Evropske komisije. Biće dodatnih miliona i miliona evra za naše poljoprivredne proizvođače, tako da, gospodine Aleksiću, neka je sa srećom. Dobiće te vi novi traktor. Meni je drago što ćete da dobijete, ali mi je drago i zbog dugih naših poljoprivrednih proizvođača zato što će dobiti ne samo nove traktore, nego ćemo moći da imamo i nove zasade vinove loze, jabuka, maline. Imaćemo nove farme, imaćemo nove prerađivačke kapacitete. Srpska poljoprivreda ide, gura napred. Nije jednostavno. Nosimo se sa veoma ozbiljnom i izazovnom konkurencijom. Ako mislite da je jednostavno da bijete bitku sa Francuskom, sa Nemačkom, sa Italijom, sa Španijom u oblasti poljoprivredne proizvodnje, verujte mi da nije ni malo jednostavno. Kažete nama iz Vlade zašto ne izdvajamo za našu poljoprivredu onoliko koliko se izdvaja u Evropskoj Uniji. Pa, Siniša Mali vam danima objašnjava u kakvoj situaciji nam je bila država 2012. godine. Pa, niste vi nama 2012. godine ostavili Holandiju ili Belgiju. Ostavili ste potpuno razoranu zemlju, apsolutno razorenu zemlju u svakom pogledu, pa i u pogledu poljoprivrede. Mi smo od 2012. godine, pa do danas iz godine u godinu podizali agrarni budžet i on sada iznosi zaista rekordnih preko 100 milijardi dinara. Govorim samo o nacionalnim merama. Ne govorim o ovome za šta ste vi konkurisali, IPARD III program. Dakle, to su posebna sredstva. To su sredstva iz predpristupnih fondova Evropske Unije, ali država Srbija iz svog budžeta izdvaja sa ovim rebalansom preko 100 milijardi dinara. Kažite mi kada se to u istoriji Srbije desilo? Nije se desilo nikad. Ono na čemu mi moramo da radimo to je da, i to je ono što je jako važno da se kaže, povratimo poverenje između poljoprivrednih proizvođača, države i naših velikih izvoznih kompanija. Ovo ne kažem samo zbog vas, ovo kažem zbog naših poljoprivrednika koji možda gledaju sednicu Narodne skupštine. Ne mogu da postoje velike kompanije koje izvoze poljoprivredne proizvode, a da nemaju dobru saradnju sa primarnim poljoprivrednim proizvođačima. Isto tako, poljoprivredni proizvođači moraju da imaju poverenje i moraju da znaju da bi se njihovi proizvodi našli na policama u Francuskoj, u Nemačkoj, u Italiji, u Belgiji, u Holandiji, a nalaze se i nalaziće se u sve većem broju. Moraju da imaju dobru saradnju i moraju da imaju poverenje u naše velike kompanije koje, kažem, biju tešku bitku na veoma zahtevnom evropskom i svetskom tržištu hrane. Ono što je takođe bitno, vi kažete da ovo što smo povećali za poljoprivrednike, što smo dali dodatna sredstva to je zbog toga što su poljoprivrednici protestvovali. Pa, kažite mi od kada je formirana ova Vlada, formirana je 2. maja, gde je bio protest poljoprivrednika? Kažite mi jedan protest poljoprivrednika? Nije bio ni jedan. Dakle, izmišljate kao i obično. Ali, za razliku od vas, koji ni sa kim niste hteli da razgovarate, koji ste na narod slali kordone žandarmerije, koji ste bacali suzavac na ljude, mi sa ljudima razgovaramo i vodimo jedan intenzivan socijalni dijalog. Kao što razgovaramo sa sindikatima prosvete, tako razgovaramo i sa poljoprivrednim proizvođačima. Nemate nijedno poljoprivrednog proizvođača, nemate nijedno udruženje sa kojim nismo razgovarali ne samo mi iz Ministarstva poljoprivrede, u to je bio uključen i Odbor za poljoprivredu Narodne skupštine, u to je bio uključen i Kabinet predsednika Vlade i kabinet predsednika Republike i svi smo na istom zadatku, a to je da podignemo srpski agrar, da proizvodimo više, da proizvodimo kvalitetnije, da zadržimo ljude na selu i ono što ostaje kao cilj kome težimo to je istaknuto i u ekspozeu premijera Miloša Vučevića, to je više puta ponovljeno i u zaključcima Odbora za poljoprivredu, šumarstvo i vodoprivredu Narodne skupštine i oko toga imamo opštu saglasnost. To je da moramo da podignemo naš stočni fond. Dakle, nama definitivno treba više, pre svega, krava i svinja i moramo da unapredimo naše prerađivačke kapacitete. Dosta smo na tome uradili u proteklih desetak godina, ali činjenica je da i te kako ima prostora da se tu uradi još. Ali, da mi vi kažete, koji ste davali dinar i po ili dva ili tri dinara za premiju za mleko, nama, koji danas dajemo 19 dinara za premiju za mleko, da ništa nismo uradili za naše poljoprivrednike, to je toliko besmisleno i toliko netačno da tu zdrav razum nema šta više da traži. Dakle, matematika je vrlo jednostavna. Vama poljoprivreda nije bila prioritet. Dakle, vi ste se oslanjali na uvoz. Vi ste rekli zašto da proizvodimo, zašto da bacamo pare, možemo da uvozimo jeftinu hranu. Rekao sam neki dan, sada me neko pita kolika je cena kukuruza, kolika je cena pšenice, kolika je cena ovog, koliko je cena onog. Sada ću da vam kažem, gospodine Aleksiću, kako ste vi vodili poljoprivrednu politiku. Vi i oni koji su bili vaši politički mentori i koji su te 2008. godine bili na vlasti i potpisali SSP sa EU, naše tržište ste ostavili potpuno nezaštićeno. Svaka zemlja koja je pristupala EU je prilikom potpisivanja Sporazuma o stabilizaciji i pridruživanja ostavljala neki prelazni period kojim je putem carina ili nekih drugih dažbina štitila domaću proizvodnju. Vaša Vlada, odnosno tačnije druga Vlada Vojislava Koštunice, SSP je potpisao tadašnji potpredsednik Vlade Božidar Đelić, on nije bio iz SNS. Vrlo dobro znate kojoj stranci je pripadao. On je potpisao Sporazum o stabilizaciji i pridruživanju sa EU, Prelazni trgovinski sporazum, koga sam zaboravio da pomenem pre neki dan, gde je rečeno – danom ratifikacije SSP-a – 0% carine. Dakle, nema carina na poljoprivredne proizvode, na prerađevine koje dolaze iz EU. Vidim da ste maločas pokazali apsolutno nepoznavanje problematike naše klanične i prerađivačke industrije. Danas „Neoplanta“ radi, „Karneks“ radi, „Juhor“ radi, Klanica mesa Đurđević u Pećincima radi. Vrlo uspešno te kompanije rade, ali sa kojim problemom se suočavaju? Suočavaju se sa problemom da nam sada Hrvati, zahvaljujući Sporazumu o stabilizaciji i pridruživanju, koji je potpisala vaša Vlada 2008. godine i koji ste vi ratifikovali u septembru 2008. godine, recimo „Gavrilović“ prodaje po dampinškim cenama svoje paštete, svoje salame i druge mesne prerađevine na našem tržištu. Šta mi da uradimo u situaciji kada je 0% carina na proizvode iz EU? Dakle, SSP je potpisan 2008. godine, a Hrvatska je postala član EU 2013. godine i sad nama najbliži sused izvozi na srpsko tržište svoje mesne prerađevine. Sad nam vi kažite, pošto vidim da se mnogo razumete u poljoprivredu i agrarnu politiku, kako mi da zaštitimo naše poljoprivredne proizvođače, kako da zaštitimo naše klaničare kada imamo 0% carine na konkretno mesne prerađevine koje nam dolaze iz Hrvatske? I tako vam je sa svakom zemljom EU. Zašto to govorim? Zbog onog čuvenog penkala Božidara Đelića, jer ste vi sve gledali kroz izbore i sve ste gledali danas za danas, ne danas za sutra, ne danas za pet ili deset godina, kao što mi radimo. Dvadesetdevetog aprila Božidar Đelić potpisuje SSP, navrat na nos, daj samo da se potpiše. Kakva zaštita domaće poljoprivrede, kakvi prelazni periodi, ne, nema ničega, otvaramo naše tržište, 0% carine, zato što su 11. maja 2008. godine izbori, treba da pobedimo na izborima. Treba da pobedimo na izborima, izbori su za 12 dana, daj da potpišemo taj SSP i potpisali ste. I taj SSP i dan danas važi. Sad se mi dovijamo na različite načine kako da pomognemo našoj poljoprivredi, kako da pomognemo našim konkretno proizvođačima mesa, našim prerađivačima mesa, ne samo da se odbrane od nelojalne konkurencije, nego da imamo dovoljno mesa i za naše tržite, ali i da imamo dovoljno mesa za izvoz. Podsmešljivo ste govorili o svinjskim glavama. Da, mi ih danas imamo i možemo da ih izvozimo. U vaše vreme ih nismo imali. Danas ih imamo. Da li ih imamo dovoljno? Nemamo. To je konstatovano više puta i u ekspozeu premijera, to je konstatovano više puta i u zaključcima Odbora za poljoprivredu. Dakle, moramo da radimo na povećanju stočnog fonda i mi radimo na tome, ali znate, krava ne može da se oteli u jednoj godini deset puta. Obnova stočnog fonda je proces koji će da traje. Zbog toga smo mi predvideli, i to ćete videti za nekoliko dana kada budemo raspravljali o Zakonu o podsticajima, odnosno o izmenama i dopunama Zakona o podsticajima u poljoprivredi, ruralnom razvoju, da smo predvideli s jedne strane da svi oni koji su do aprila 2024. godine dobili podsticaj za kvalitetno priplodno grlo, bez obzira da li je u pitanju tovna ili mlečna krava, od 40.000 dinara, da će u ovoj godini dobiti dodatnih 100.000 dinara, a u 2025. godini dobiće umesto 40.000 dinara, kao osnovni podsticaj, 55.000 dinara. Mi na taj način mislimo da možemo da unapredimo naš stočni fond. Ja bih voleo da od vas čujem šta ste vi to uradili pa da imamo više svinja, više goveda, više živine, da imamo bolju mehanizaciju. Uporedite samo mehanizaciju koju vi imate kao poljoprivredni proizvođač, pošto ste nosilac poljoprivrednog gazdinstva i vaš rođeni brat Ivan, znači, dva brata imaju registrovana poljoprivredna gazdinstva, pogledajte kakva je mehanizacija koju danas imate, a kakva je bila mehanizacija koju ste imali ili koju je imala većina naših seljaka do 2012. godine. Činjenice su neumoljive. Stanje u poljoprivredi je daleko od idealnog, ali da je mnogo bolje nego što je bilo u vaše vreme, da sad vodimo promišljenu politiku, da vodimo dugoročnu politiku, da je poljoprivreda jedan od strateških prioriteta Vlade Republike Srbije, ja mislim da je to svim građanima Srbije apsolutno jasno. 

ANA BRNABIĆ: Hvala. Poštovani narodni poslanici, shodno članu 27. i članu 87. stavovi 2. i 3. Poslovnika Narodne skupštine, obaveštavam vas da ćemo danas raditi i posle 18.00 časova. Sada određujem pauzu do 16.00 časova, kada nastavljamo sa radom u delu sednice koji se odnosi na postavljanje poslaničkih pitanja. Hvala vam.

ANA BRNABIĆ: Poštovani narodni poslanici, pristupamo postavljanju poslaničkih pitanja u vremenu od 16.00 do 19.00 časova, saglasno članu 205. Poslovnika Narodne Skupštine. Molim narodne poslanike da podnesu prijave za postavljena pitanja i naravno, kao i uvek redosled poslaničkih pitanja biće utvrđen prema dosadašnjoj praksi rada Narodne skupštine, tako da krećemo od narodnog poslanika Žarka Ristića. Molim vas da se prijavite. Onda narodni poslanik Života Starčević. 

ŽIVOTA STARČEVIĆ: Poštovana predsednice Narodne skupštine Republike Srbije, uvaženi ministri u Vladi Republike Srbije, prvo pitanje hteo bih da postavim ministarki prosvete doktorki Slavici Đukić Dejanović, ako je tu? Ne, nema je. Ništa, onda bih postavio pitanje ministarki za državnu upravu i lokalnu samoupravu gospođi Jeleni Žarić Kovačević. Imali smo prilike da vidimo da ste najavili da krećete u izmene Zakona o slobodnom pristupu informacijama od javnog značaja i da ste rekli da je to imalo negativne posledice na budžete lokalnih samouprava, što i ja, kao neko ko je iz Jagodine i bavi se lokalnom samoupravom, takođe znam i prosto bih postavio pitanje - na koji tačno način i koje su to najvažnije promene koje ćete nam predložiti tim izmenama zakona? Taj zakon je najavljen svojevremeno kao zakon koji će uvesti transparentnost u radu državnih institucija itd, pa smatram da su i izmene i dopune tog zakona takođe jako važne, jer će uticati na transparentnost rada državnih organa. Vidimo, takođe, da obilazite upravne okruge. Da li to znači da ćete proširiti njihove nadležnosti? Dolazim iz Jagodine koja je centar Pomoravskog upravnog okruga i smatram da pored proširenja nadležnosti upravnih okruga trebate da radite i na poboljšanju položaja načelnika upravnih okruga i vratiti im status koju su imali ranije. Bili su državni službenici na položaju, a sada su postavljena lica. Predlog Jedinstvene Srbije bio bi da im se vrati status državnih službenika na položaju. Ono što je pitanje za vas ministarka Kovačević, vidim da ste u stalnoj komunikaciji sa jedinicama lokalne samouprave. Na koji način možete da im ponudite konkretnu pomoć i koji su to projekti kojima Ministarstvo za državnu upravu i lokalnu samoupravu pomaže lokalnim samoupravama? Hteo bih da postavim ovom prilikom pitanje ministru Lončaru, ministru zdravlja. Poštovani ministre, vi ste u prethodnih nekoliko vikenda organizovali preventivne zdravstvene preglede širom Srbije u zdravstvenim ustanovama. Mi iz Jedinstvene Srbije smatramo da je to jako dobro i lično ste ispratili taj proces, koliko sam video, i prosto, kao neko ko dolazi, kao što rekoh, iz Jagodine koja je te preventivne preglede organizovala godinama unazad, smatramo da je to vrlo važan posao i negde moje pitanje je da li već imate efekte tih organizovanih preventivnih zdravstvenih pregleda i naročito me interesuju efekti u pogledu brisanja ili ukidanja listi čekanja u zdravstvenim ustanovama. 

ANA BRNABIĆ: Hvala vam. Reč ima ministar Jelena Žarić Kovačević. 

JELENA ŽARIĆ KOVAČEVIĆ: Hvala puno predsednice Skupštine. Dame i gospodo narodni poslanici, uvaženi poslaniče, ja vam se zahvaljujem na pitanjima i što sam dobila priliku da malo govorim o radu Ministarstva državne uprave i lokalne samouprave. Najpre ću vam odgovoriti na pitanje koje je vezano za Zakon o slobodnom pristupu informacijama od javnog značaja. Ovaj zakon je pretrpeo određene promene 2021. godine i ono što mogu da istaknem kao dobro jeste dobra saradnja sa Poverenikom za informacije od javnog značaja. Međutim, tokom primene ovog zakona stvorili su se određeni uslovi, odnosno došlo je do određenih zloupotreba koje su nas sada navele na to da radimo na izmenama ovog zakona. Pre dan ili dva mi smo formirali Radnu grupu koju, naravno, čine predstavnici Ministarstva državne uprave i lokalne samouprave, ali i predstavnici Ministarstva pravde, Ministarstva finansija, naravno Uprave za zakonodavstvo itd. Ono što bih ja istakla kao pozitivno jeste što je u samoj Radnoj grupi i sam Poverenik za informacije od javnog značaja koji poseduje određenu statistiku. Statistika se tiče organa vlasti, državnih organa, institucija, informacija koje je prikupio, takođe, i on od organa koji sa teritorije lokala, dakle od jedinica lokalne samouprave. Ta statistika ukazuje na zloupotrebe koje su se javile iz dva razloga. Prvi razlog je, da je 2021. godine prilikom izmene tog zakona izostavljen, odnosno brisan član 13. konkretnog zakona koji se ticao zloupotrebe prava. Sa druge strane upravni sud je zauzeo određeni stav koji je dao prostor za zloupotrebe koje se sada dešavaju. Te zloupotrebe se odnose, odnosno tangiraju uglavnom budžete malih lokalnih samouprava, mesnih zajednica, podnose se zahtevi koji su neosnovani, odnosno s obzirom na stav upravnog suda i zakon koji važi u našoj zemlji sa te strane jesu osnovani, ali sa strane pravljenja troškova koji su jako veliki, a javljaju se u postupku po žalbi neosnovani su jer budžeti jedinica lokalnih samouprava koje su male izuzetno trpe, na kraju, krajeva zbog tih advokatskih troškova. Ovde imam ispred sebe i neku statistiku koju smo pripremali kada smo na sastancima razgovarali sa Poverenikom za informacije od javnog značaja, čućete sada i sami kakva je i zbog čega nas je to navelo da radimo izmene ovog zakona. Ja se nadam da će radna grupa u jednom kratkom roku efikasno raditi, ali sa druge strane da ćemo imati i kvalitetan predlog nama, sa kojim ćemo naravno izaći i pred javnost, upoznati javnost sa svim razlozima iz kojih mi krećemo u izmene ovog zakona. Želim da pozovem sve zainteresovane aktere koji žele da se priključe postupku izmene ovog zakona da nam se u tom smislu jave. Zaposleni u Ministarstvu državne uprave i lokalne samouprave će vrlo rado primiti predloge i razmotriti ih posle predstavljanja tog zakona javnosti. Od početka primene novog zakona, posle 2021. godine, pa sve do 23. septembra 2024. godine Poverenik je ukupno primio 33.234 žalbe od koga je čak 32.086 žalbi podneto po novom zakonu. Podneto je 19.219 žalbi podneto preko punomoćnika i njih su prepoznali u kabinetu Poverenika za informacije od javnog značaja kao pokušaj zloupotrebe prava na pristup informacijama od javnog značaja. Istovremeno bi trebalo da istaknemo da imamo i podnosioce koji podnose žalbe bez punomoćnika ali su takođe prepoznate od strane Poverenika kao pokušaj zloupotrebe, kao što su grupe određenih struktura koje na jedan vrlo tendenciozan način podnose zahteve kako bi pokretali postupke po žalbi i na taj način se bogatili, naravno na račun budžeta, kao što sam već rekla ili malih opština kojima to predstavlja problem ili mesnih zajednica, što na kraju, krajeva tereti i budžet Republike Srbije. Od svih podnetih žalbi po tom novom zakonu čak 5.194 žalbe su podnete protiv gradskih i opštinskih organa mesnih zajednica, dakle oko 17% svih postupaka se vodi i tangira upravo budžete opštinskih organa i mesnih zajednica, pri čemu je preko punomoćnika čak 43% postupaka, što jasno govori o zloupotrebama i o tome da se izmene koje su učinjene 2021. godine i stav upravnog suda vrlo svesno zloupotrebljavaju od strane određenih struktura. Poverenik je postupao u skladu sa zakonom. Svojim rešenjima je naložio gradskim i opštinskim organima i mesnim zajednicama da plate troškove advokatima u iznosu koji je oko 10 miliona i 200.000 dinara samo za ove postupke o kojima govorimo. Naravno, poverenik je ponovo postupajući u skladu sa zakonom bio prinuđen da ima više od 240 slučajeva u kojima su izdati prekršajni nalozi protiv odgovornog lica odnosno ovlašćenog lica lokalne samouprave. Zapravo zaposleni koji rade u lokalnim samoupravama ili zaposleni koji je zaposlen u opštinskoj upravi ili u gradskoj upravi ali se trenutno nalazi u mesnoj zajednici ukoliko nije odgovorio na zahteve koji su čak išli dotle da su tipa koliko imate sijalica u mesnoj zajednici ili koliko ste kafe popili u proteklih godinu dana, ili podrazumevaju dostavljanje određene dokumentacije za koju je njima potrebno ili mnogo vremena ili mnogo sredstava kojima oni ne raspolažu, dovodimo zaposlene u opštinskim i gradskim upravama u situaciju da čak moraju da plaćaju i kazne. To su bili razlozi za formiranje radne grupe. Ne bih prejudicirala i ne bih unapred govorila o rezultatima koje ćemo dobiti od same radne grupe i kako će taj nacrt izgledati. U svakom slučaju posle toga nas čeka javna rasprava i nadam se da ćemo od svih koji su zainteresovani za taj zakon na kraju krajeva i dobiti pozitivne kritike da tako kažem, jer želimo da zaštitimo i budžet opština, budžet gradova, na kraju krajeva i budžet Republike Srbije, što negde i jeste normalno za očekivati od jednog ministra u Vladi Republike Srbije. Ono što ste još spomenuli jeste kampanja „Obilazak upravnih okruga“. Mi smo u ministarstvu pokrenuli kampanju „Obilazak upravnih okruga“ od samog početka mandata, dakle, od 2. maja. Za sada smo obišli pet upravnih okruga, s tim što želim da naglasim da na sastancima u upravnim okruzima su sada prisutni i gradonačelnici, odnosno predsednici opština iz tih okruga u kojima imamo sastanak. Ono što je dobro je da su se do sada svi odazvali, da smo svi razgovarali o izazovima sa kojima se oni susreću, o problemima, o rešenjima, o projektima, o novim idejama koje oni imaju da predlože Ministarstvu državne uprave i lokalne samouprave. Do sada smo samo na sastancima upravnih okruga razgovarali sa 35 gradonačelnika, predsednika opština, odnosno predstavnika jedinica lokalne samouprave. Ono što ministarstvo ima u planu jeste svakako dalji obilazak upravnih okruga. Mi ćemo obići sve upravne okruge, posle čega ćemo u formi izveštaja moći da imamo na jednom mestu koji su zajednički problemi sa kojima se oni susreću, zajednički izazovi, šta to eventualno nedostaje, kako u funkcionisanju samih upravnih okruga, tako i kao što ste i sami postavili pitanje možda u nadležnostima koje bi trebalo proširiti u skladu sa intencijom Ministarstva državne uprave i lokalne samouprave, a to je da želimo da upravni okrug bude mesto koje će povezivati predstavnike jedinica lokalne samouprave sa Vladom Republike Srbije kao jedna spona između državnih organa, samo na različitim nivoima. U svakom slučaju, razgovarali smo na sastancima i o njihovim nadležnostima. Smatram da bi ministarstvo trebalo da se pozabavi i time da osim što da na takav način da kažem, kontroliše funkcionisanje organa i zaposlenih u upravnim okruzima, možda može da se malo više pozabavi i pitanjem njihovog funkcionisanja u smislu neke pomoći. Da li će to biti pomoć u vidu pružanja neke stručne pomoći, u vidu obuka koje možemo da ponudimo. U svakom slučaju i sa SUKOM i sa Nacionalnom agencijom za javnu upravu, videćemo, u svakom slučaju njima je potrebna pomoć u vidu neke opreme, pa ćemo razgovarati o nekim budućim projektima koji će možda moći da se rade na nivou upravnih okruga, a da onda obuhvatimo i neke manje jedinice lokalne samouprave koje možda nemaju sredstava ili nemaju dovoljno stručnog kadra kako bi mogli da konkurišu sa nekim projektima bilo ka Ministarstvu državne uprave i lokalne samouprave ili ka nekim drugim fondovima iz kojih će oni potraživati sredstva koja će moći da koriste u tom smislu. Želim u tom smislu i da pomenem budžetski fond za 2024. godinu koji sprovodi Ministarstvo državne uprave i lokalne samouprave. Dakle, ukupno je izvojeno 418 miliona dinara i u okviru budžetskog fonda podržano je 29 projekata u ukupno 27 jedinica lokalne samouprave. Mi smo pre jedno mesec dana izmenili Pravilnik o načinu i kriterijumima dodele sredstava zato što smo prepoznali potrebu lokalnih samouprava da se udružuju i da kroz međuopštinsku saradnju, naročito manje lokalne samouprave mogu da konkurišu sa nekim projektima, kao što sam već rekla ili ka ministarstvu ili ka drugim ministarstvima ili ka nekim fondovima. Tako da smo dodeli i petu mogućnost, odnosno način na koji jedinice lokalnih samouprava mogu da konkurišu, a to je upravo međuopštinska saradnja. Ono što želim da kažem jeste da se mi trudimo u ovom trenutku da ove godine bude raspisan još jedan javni poziv, pored ovog javnog poziva, za dodelu sredstava iz budžetskog fonda jedinicama lokalne samouprave. Ja se nadam da će rebalans budžeta biti usvojen, jer je to jedan od uslova da mi raspišemo taj javni poziv i da će se steći i drugi uslovi da mi do kraja godine, sa mnogo manjim sredstvima od 418 miliona dinara, raspišemo javni poziv za lokalne samouprave koje će moći da koriste ta sredstva iz one prve mogućnosti koju im nudimo, a to je ako su im možda potrebna nedostajuća sredstva, kako bi završili neki započeti projekat ili kako bi neki projekat doveli do kraja, bez obzira na to da li se finansira iz budžetskog fonda Ministarstva državne uprave i lokalne samouprave ili iz nekog drugog ministarstva. U svakom slučaju, taj postupak sprovođenja javnog poziva će biti javan i transparentan, kao što je to i sada bilo. Lokalne samouprave će znati za koja sredstva mogu da konkurišu, odnosno opredeliće projekte onako kako je to njima potrebno i komisija će sagledati sve te projekte i nadam se da ćemo moći da pomognemo, naročito manjim ili manje razvijenim jedinicama lokalne samouprave da završe neke započete projekte. Ono što sam još želela da istaknem u smislu pomoći lokalnim samoupravama i na koji način mi možemo možda da pomognemo sa budžetom ili sa nekom finansijskom pomoći, to je svakako program koji sprovodi Ministarstvo državne uprave i lokalne samouprave, a to je partnerstvo za lokalni razvoj. Partnerstvo za lokalni razvoj je projekat koji će se završiti do kraja avgusta 2025. godine. Kredit koji smo mi tražili i dobili od Evropske investicione banke za implementaciju ovog projekta iznosi 20 miliona evra, s tim što je učešće opština i Ministarstva državne uprave i lokalne samouprave osam miliona evra. Mi te projekte sada dovodimo do kraja, rekla bih jako uspešno. Ono što se mi nadamo jeste da ćemo završiti uspešno i te nove pregovore koje smo započeli za novi zajam, u istom tom iznosu. Naravno, biće potrebno ponovo nacionalno kofinansiranje kao i u ovom prvom slučaju. Fokus bi za taj novi projekat eventualno bio na sanaciji i revitalizaciji objekata u nadležnosti jedinica lokalne samouprave u svetlu zahteva koje nam postavlja energetska efikasnost. Evropska investiciona banka nas je obavestila da su zainteresovani da nastave saradnju sa Ministarstvom državne uprave i lokalne samouprave, što znači da je saradnja sa nama bila na zadovoljavajućem nivou. U tom smislu mi pomažemo jedinicama lokalne samouprave da saradnja i sa njima bude ocenjena kao saradnja koja je na zavidnom nivou, ali ne samo saradnja koja se tiče pukog konkurisanja sa tim projektima, već smo se mi sad odvažili i na korak dalje, a to je da lokalnim samoupravama pomognemo u tom prethodnom postupku, da tako kažem, a to je jedan postupak koji jako dugo traje, nažalost, vrlo često i do godinu dana, a to je prikupljanje papirologije i dokumentacije koja je opštinama potrebna da bi uopšte mogli da konkurišu sa projektom iako, recimo, imaju jako dobro, izvodljivo i kvalitetno idejno rešenje. Sa druge strane, na koji način još možemo da pomognemo jedinicama lokalne samouprave, između ostalog, sarađujemo jako dobro i sa Stalnom konferencijom gradova i opština. Želim da vam kažem da, recimo, na primeru Niša, upravo u saradnji sa Stalnom konferencijom gradova i opština, oni su dobili opremu u visini od milion i 250 hiljada dinara za IKT opremu. Dakle, oni su se javili na konkurs, oni su na tom konkursu izabrani za efikasnu i delotvornu upravu, koja ima funkcionalni sistem za komunikaciju sa građanima. Ovaj projekat je podržala vlada Švajcarske i to je na kraju rezultiralo da grad Niš dobije milion i 250 hiljada dinara koje će moći da opredeli za IKT opremu i da zapravo da priliku svim onim merama koje sprovodi Ministarstvo državne uprave i lokalne samouprave a koje se odnose na kampanju koju sada sprovodimo a koja se zove "Država na dugme". Kampanja se tiče elektronske uprave, uvođenja e-pisarnice i koja će na kraju rezultirati time da građani dobiju efikasne usluge, kvalitetne usluge od organa državne uprave i da budu zadovoljni praktično uslugom koja im se pruža. Kad sam već pomenula Niš, želim da iskoristim i priliku da kažem i da akcentujem jednu vest koju sam i sama malo pre videla, a to je da je gradonačelnik Niša saopštio na konferenciji za novinare da će konačno biti isplaćene zaostale plate zaposlenima niških društvenih firmi, koje će biti isplaćene u četiri jednake godišnje rate. Svi se sećamo kakav gigant je fabrički Niš bio, i sa elektronskom i sa mašinskom industrijom i, nažalost, desilo se da su zaposleni koji su ostali bez posla mnogo godina tražili zarade koje im nisu bile isplaćene. Radi se oko 6.000 građana Niša koji će iz budžeta grada Niša dobiti čak 2,1 milijardu dinara. Oni će podnositi zahteve gradu, dakle, komunikacija se vrši između gradske uprave i zaposlenih iz tih firmi, kojih je čak u Nišu bilo mislim 57, koje nisu uspele da isplate zarade zaposlenima. Oni čak imaju i pravosnažne i izvršne presude i o tim iznosima ne bih govorila, sasvim sam sigurna da će oni u zahtevima navesti svoja potraživanja i da će im grad Niš izaći u susret. Apsolutno podržavam odluku da se već na narednoj sednici Skupštine grada Niša donese odluka na Skupštini grada Niša, koja će sadržati i program za isplatu zaostalih plata i eto prilike da ta odluka, ja ih sve pozivam, sve odbornike Skupštine grada Niša, bude jednoglasna i da zapravo svi odbornici, i vlasti i opozicije, pokažu jednu visoku dozu odgovornosti kada se radi o zaostalim zaradama i da ovo reše i daju podršku rešavanju jednog problema koji je dugo trajao. Hvala najlepše. 

ANA BRNABIĆ: Hvala vam. Još jednom želim da zamolim članove Vlade da pokušamo da budemo efikasniji, da bi više narodnih poslanika stiglo da postavi pitanje. Ministar Lončar ima reč. Izvolite. 

ZLATIBOR LONČAR: Poštovana predsednice, narodni poslanici, poslaniče, zahvaljujem na temi koju ste delegirali. Mislim da je jedna od najozbiljnijih tema, ako iole želimo dobro Srbiji, ako iole želimo građanima Srbije. Preventivni pregledi rade se iz jednog jedinog razloga, a to je da mislim da svima treba da je cilj da imamo zdravu Srbiju. Zdravu Srbiju ne možemo da imamo i to se ne podrazumeva i neće doći samo od sebe ako ne promenimo neke navike, ako ne napravimo sa građanima Srbije jedan dogovor, ako im ne skrenemo pažnju šta je neophodno da uradimo da bi pomogli i sebi, a i drugima. To je jedini razlog zašto se rade preventivni pregledi. Oni se rade nedeljom, kada smatramo da građani koji rade na poslovima gde ne mogu da izostanu u toku radnih dana ili imaju neke druge obaveze, da je to period kada bi najpre mogli da nađu vreme i da odu da prekontrolišu svoje zdravlje. Moram da vam kažem da je jedan ozbiljan broj građana to shvatio. Do sada nešto manje od 200.000 građana Srbije se odazvalo toj akciji i pregledano je. Više stotina njih je na tim preventivnim pregledima dijagnostikovano kao hitna stanja, koji su istog momenta zadržani u bolnici i najveći broj njih izlečen, preko 98% njih je izlečeno. Nisu znali da imaju problem, niti koji problem imaju, odmah su ostavljeni u bolnici, započeta je terapija i oni se sada nalaze kod kuće. Pričamo o akutnim stanjima. To je njih više stotina. Izaći ćemo sa tačnim brojevima. Više hiljada bez ikakvih tegoba dijagnostifikovano je, na žalost, da imaju karcinom. Urađena je dodatna dijagnostika, neki od njih su već započeli terapiju. Da nije bilo preventivnih pregleda ni ti ljudi koji su hitni, ni ljudi koji nisu imali nikakve simptome ni dan danas ne bi znali da imaju ili karcinom ili da imaju neko akutno oboljenje koje bi za vrlo kratak period dovelo do letalnoh ishoda. Da ništa drugo nismo uradili za tih par nedelja pregleda hiljade i hiljade građana Srbije je spašeno. Samo želim da to znate, ali mi ne želimo da stanemo tu. Hajde da nastavimo to, hajde da spasimo sve ljude koje je to moguće i koji to žele jer to je nas posao, to je naša obaveza. Kada otkrijemo karcinom na vreme tom pacijentu ima pomoći, može da se izleči, najnormalnije da živi. Ako ne otkrijemo na vreme, ako se kasno javi lekaru imamo problem za njega, za samog pacijenta, problem za njegovu porodicu, problem za njegovo okruženje, za zdravstveni sistem i sve to je mnogo komplikovanije nego ovako kad se otkrije na vreme. Da ne ulazimo koliko je skuplje, koliko je to teško za članove porodice i sve one koji su usmereni ka tom pacijentu. Prema tome, molim vas, shvatite to najozbiljnije. Na tim pregledima radimo svake nedelje tumor markere i svake nedelje menjamo specijalnosti koje se urade. Uvešćemo, ono što želim da vam najavim, radimo na tome da uvedemo jednu novu analizu gde možemo da utvrdimo da li neko je dijabetičar ili nije ili da li će postati, jer i sami znate koliko ljudi poznaju da imaju dijabet da su kasno saznali, da je došlo do oštećenja nekih organa. Ali to može ako na vreme se utvrdi da se drži apsolutno pod kontrolom i ti ljudi najnormalnije da žive. Želim da vas obavestim da će sada u nedelju od 08 do 17 časova da će raditi na nivou cele Srbije svi državni stomatolozi u svim državnim ustanovama. Obaveštavam građane Srbije. Želim da podsetim da sve naše trudnice i sve naše porodilje do godinu dana imaju pravo na besplatnu popravku zuba i rešavanje svih stomatoloških problema. Pozivam ih, ako nisu znale, da iskoriste to u nedelju, da odu i da iskoriste tu uslugu. Pozivam svu decu do 18 godina, sve redovne studente do 26 godina, isto važi za njih, da odu i da dobiju uslugu. Naravno, ovo isto važi za sve naše građane koji su stariji od 65 godina. To je sada u nedelju u svim našim zdravstvenim ustanovama koje imaju stomatologe. Da li je ovo nekad bilo u Srbiji? Da li su se ovakve stvari dešavale, razmilite pa recite, ali pozivam ljude da se odazovu. Što se tiče, skratiću, predsednice, izvinjavam se, što se tiče lista čekanja sazrelo je vreme da možemo da ih rešavamo. Ljudi zaborave, pre korone mi smo za preko 50%, 60%, nešto manje od 60% smanjili liste čekanja. Došla je korona, vratilo se sve na staro, vratilo se na još gore, ali zahvaljujući ulaganjima pre svega u ljude, pre svega u specijalizaciju, zapošljavanje ljudi, a onda i kupovinom aparata, skenera, magnetnih rezonanci, angio sala i svega onoga što je neophodno, ultrazvukova i svega drugog sazrelo je vreme da možemo da rešavamo te liste čekanja. Listu čekanja za skener više nemamo, biće još lista, odnosno oblasti gde neće biti lista čekanja, a biće oblasti gde će one biti krajnje redukovane. Samo molim za malo discipline. Ovom prilikom zahvaljujem svim zdravstvenim radnicima koji su učestvovali i koji rade u zdravstvenom sistemu, posebno onima koji su radili prethodni vikend i učestvovali u istorijskom poduhvatu da Srbija nema listu čekanja za skener. Zahvaljujem svim građanima koji su se odazvali pozivu. Molim građane samo za malo ozbiljnosti. Svi snimci sa skenera su opisani. Molim vas kao Boga, samo dođite, podignite svoj snimak. Zovemo vas da dođete, da vidite da li trebate još nešto da uradite ili ne. Ne možemo da vas nađemo, ja mislim da bismo išli do kuća da donesemo, nemojte samo biti neozbiljni, molim vas dođite, podignite svoj snimak, odnosno opis, opis vašeg snimka. Želim da uverim građane Srbije, nastavićemo dalje sa tim ma ko god šta o tome pričao. Da, čekam Vučića da se vrati, da sednemo, da se dogovorimo, da napravimo dinamiku kako ćemo rešavati te stvari. Gospodo, sve to košta, a taj novac se ne izvlači iz ćupa. On ne stoji, pa ga vi izvučete i to, nego morate da rasporedite. Ako hoćete da skinete listu čekanja za kukove i za kolena morate da kupite dodatne proteze, i kukove i kolena, morate da angažujete ljude da rade dodatno, morate sve to da platite, morate sve druge lekove, sav materijal koji učestvuje u tome, to su sve dodatni troškovi. Takođe, i za sočiva da se kupe. Takođe za potrošni materijal koji ide i za dijagnostiku i za sve. Tako će biti. Dok smo mi tu nama će na prvom mestu biti zdrava Srbija. 

ANA BRNABIĆ: Hvala vam. Poslaniče, samo se prijavite, molim vas. Izvolite. 

ŽIVOTA STARČEVIĆ: Zahvaljujem, ministre. Pored svega što ste naveli mislim da je jedan od vrlo važnih efekata preventivnih zdravstvenih pregleda koje radite taj što se kod građana stvara navika da odlaze na te preventivne zdravstvene preglede i mislim da je to sastavni deo, danas u 21. veku, sastavni deo opšte kulture i mislim da je to takođe vrlo važan efekat svih ovih pregleda. Hteo bih ovom prilikom da postavim pitanje ministru Đorđu Milićeviću, zaduženom za koordinaciju aktivnosti i mera u oblasti saradnje sa dijasporom. Poštovani ministre, mi iz JS smatramo saradnju sa dijasporom i Srbima u regionu veoma važnom i pridajemo joj posebnu pažnju, pre svega zato što dolazim iz Pomoravlja gde imamo jako puno ljudi koji su rodom iz Pomoravlja, koji žive i rade u inostranstvu. Mi dugi niz godina održavamo veze i sarađujemo sa njima i nastavimo da svoju dijasporu uključimo u razvoj Jagodine i celog Pomoravlja. Drugi važan razlog je strateški interes naše zemlje da se što više poveže sa dijasporom kako bi se i tamo van granica Srbije sačuvali običaji, tradicija, kultura i pre svega srpski jezik i ćirilica, što čini najvažnije elemente našeg nacionalnog identiteta, ali i da bi pripadnici dijaspore znali da su poštovani u svojoj zemlji matici. Naš predsednik Dragan Marković Palma, poznato je, afirmiše te veze. Zahvaljujuće njemu Jagodina je postala značajan karika te saradnje i na državnom nivou. Zato želimo da pohvalimo sve napore države da se dijaspora i Srbija još čvršće i dugoročnije povežu, a ciljeve države potvrđuje i osnivanje vašeg kabineta koji već dva mandata predano radi na ostvarivanju strateških ciljeva sa porodicom. Moje pitanje vama jeste, polazeći od značaja jačanja veza srpske dijaspore i matice koje su sve konkretne aktivnosti vašeg kabineta i osnovni pravci daljeg rada vašeg kabineta zaduženog za koordinaciju aktivnosti i mera u oblasti saradnje sa dijasporom? To bi bila moja pitanja za danas. Hvala. 

ANA BRNABIĆ: Hvala vam. Izvolite, ministre. 

ĐORĐE MILIĆEVIĆ: Zahvaljujem, uvažena predsednice Narodne skupštine Republike Srbije. Dame i gospodo ministri, dame i gospodo narodni poslanici, gospodine Starčeviću zahvaljujem na pitanju i hvala vam što gospodin Marković i vi pre svega kao predstavnici lokalne samouprave sagledavate važnosti, značaj ove teme i ne kažem to slučajno. Upoznat sam jako dobro sa aktivnostima koje sprovodite, sa aktivnostima i partnerskim odnosom koji smo imali kada je reč o realizaciji konkretnih projekata letnjih kampova. Inače, reći ću vam na samom početku, dakle, i vi ste to rekli između ostalog, postavljajući pitanje, jasna je odlučnost i opredeljenost predsednika Republike, predsednika Vlade, čitave Vlade Republike Srbije kada je reč o onome što je ste suštinski najvažnije, a to je jačanje postojećih i stvaranje još čvršćih veza između matice i naših sunarodnika koji žive van Srbije. Nemojte se ljutiti, formalno pravno jeste ispravan termin dijaspora, ali verujte, ja ga retko koristim, bilo da razgovaram sa Srbima u regioni, ili sa našim sunarodnicima koji žive van regiona, za meni su oni svi Srbi koji u ovom trenutku žive van Srbije, ili naši sunarodnici koji žive van Srbije. U realizaciji ovog ključnog cilja, jako je važno pre svega, ostvariti dvosmernu komunikaciju. Ta dvosmerna komunikacija podrazumeva, da mi u Srbiji u svakom trenutku kroz intenzivan i kontinuirani dijalog znamo šta je to što su potrebe naših sunarodnika koji žive van Srbije, da naši sunarodnici znaju šta je to šta se dešava u Srbiji, šta je to što neophodno Srbiji, a onda da zajednički sagledamo šta je to što možemo učiniti za ono što jeste naš zajednički imenitelj, a to je naša država Srbija. Važno je da taj dijalog bude zasnovan na razumevanju, poštovanju, uvažavanju, pre svega zbog period koji dolaze. Da bi došli do realizacije ovog cilja, nekako smo definisali tri ključna koraka. Prvi korak jeste svakako, da nastavimo da Srbiju približavamo našim sunarodnicima koji žive van Srbije. Drugi korak jeste da umrežavamo udruženja i krovne organizacije koje okupljaju naše sunarodnike, dakle, koje okupljaju Srbe van Srbije i teći korak koji je jako važan jeste, da mi u Srbiji razgovaramo o ovoj temi. Jako je važno da aktuelizujemo ovu temu, i jako je važno da unutar gradova, unutar opština razgovaramo o ovome. Zato smo razgovarali sa gospodinom Markovićem i sa brojnim gradonačelnicima, predsednicima opština, da bi na pravi način, pre svega, sagledali zajedno potencijale dijaspore. Svaki grad, svaka opština, nažalost, ima svoje sugrađane koji žive, da li u regionu, da li van regiona. Jako je važno da pokušamo da napravimo zajednički bazu podataka za svaku lokalnu samoupravu, a onda da uspostavimo kontakt sa tim ljudima. Različitim poslovima se oni bave. Znate, kada govorimo o našim sunarodnicima koji žive van Srbije i ja, verujte mi pre svega, sebi nikada nisam dozvolio, a to je doznake jesu jako važan prihod za Srbiju, ali nemojte naše sunarodnike koji žive van Srbije da sagledavamo samo kroz doznake, koji ponavljam, jesu veoma važan i značajan prihod, da ih sagledavamo kao velike humanitarce. Oni to svakako jesu, i oni su tu uvek bili za Srbiju, sećate se perioda poplava. Hajde da ih sagledavamo pre svega, kao nekog ko ima i finansijski, ali i ljudski kapital, i ko je kao i vi i ja i svi članovi Vlade ravnopravan patriota i voli svoju državu i voli svoju trobojku i želi nešto da učini za svoju državu i želi nešto da učini za svoju trobojku. Dakle, da na pravi način sagledamo potencijale dijaspore. To su neka tri koraka. Znate, Svesrpski sabor događaj od istorijske važnosti i značaja koji je održan na inicijativu predsednika Republike Srbije Aleksandra Vučića i predsednika Republike Srpske Milorada Dodika, je pre svega, definisao nacionalne interese srpskog naroda u 21. veku. Neću da širim, pokušaću da budem konkretan, ali Svesrpski sabor, ja to sa ponosom ističem, je iznedrio jedan memorandum koji sam imao prilike da potpišem sa svojim kolegom iz Republike Srpske, ministrom Vlade Republike Srpske, zaduženom za međunarodne odnose i Evropske integracije, gospodinom Klokićem, kako bi zajednički definisali i ojačali mehanizam u realizaciji cilja a to je da uspostavimo saradnju i još jače veze sa našim sunarodnicima koji žive van matice. Odmah da razjasnimo, nikada građani Republike Srbije u Republici Srpskoj ne mogu biti dijaspora, niti građani Republike Srpske u republici Srbiji mogu biti dijaspora, mi smo isti narod i ja sam to mnogo puta istakao i Drina nikada nije bila reka koja nas razdvaja već kičma koja spaja, jedan isti narod koji živi u Republici Srpskoj i Republici Srbiji. Zašto sam govorio o ovome? Dakle, taj memorandum koji smo potpisali zajedno sa kolegom iz Republike Srpske, jasno definiše korake koje ćemo zajedno da preduzimamo u narednom vremenskom periodu. Tu pre svega mislim na važne i značajne datume, obeležavamo kako u Srbiji, tako i sa našim sunarodnicima van Srbije. Dakle, 28. jun je Vidovdan, ali 28. jun je i datum dijaspore. I već postaj tradicija i ponosan sam na to, druga godina zaredom organizujemo veliko okupljanje naših udruženja naših organizacija koje okupljaju Srbe van Srbije, upravo ovde u Narodnoj skupštini Republike Srbije, razgovaramo o onome što jeste sfera njihovog interesovanja. Ove godine preko 250 udruženja i krovnih organizacija iz 33 države i 20 država koje je pratilo čitav događaj i učestvovali u događaju putem zum aplikacije, jasno definisali stavove, trasirali put kojim ćemo zajedno ići u narednom vremenskom periodu. Dalje, 15. septembar je dan srpskog jedinstva, slobode i nacionalne zastave, obeležavamo ga u Republici Srbiji i Republici Srpskoj, ali ga obeležavamo i sa našim sunarodnicima koji žive van Srbije i to nije za nas običan datum u kalendaru, to jeste simbol prošlosti i sadašnjosti, i budućnosti i pre svega uvek podseća na hrabrost naših predaka , ali nas podstiče da nastavimo da vodimo kao i do sada mudru i racionalnu politiku upravo zarad potomaka koji dolaze. I da pokušam da koliko znate, toliko i pričate, da znate pokazatelje, drugačije bi pričali i uvek imate priliku da se javite i da odgovorite na pitanja. Evo ja ću skratiti, hvala još jednom. Dakle, gde god da odete van Srbije i da razgovarate sa našim sunarodnicima, oni će uvek insistirati na podršci u jednom, a to je ono o čemu ste maločas govorili, jezik ćirilica, kultura, istorija, identitet i tradicija. To su simboli jednog naroda. Koliko znate, toliko i pričate, ali neznanje nije greh, pitajte ako ne znate, pa ćete dobiti odgovor. Dakle, uvek se na tome insistira i to su simboli jednog naroda, ako nema simbola, nema ni našeg naroda ma gde on živeo i u tom smislu, jako je važna realizacija projekta, govorimo o jeziku i ćirilici. Jako je važna realizacija projekta dopunskih škola, koje organizuje Ministarstvo prosvete i mi smo u tome samo uz dogovor sa Ministarstvom prosvete sagledali kakvu ulogu i kako možemo da pomognemo u realizaciji tog projekta kada vidimo da broj zainteresovanih učenika ide uzlaznom putanjom. Ministarstvo prosvete organizuje nastavu, a mi smo evo drugu godinu zaredom za svakog prvaka obezbedili besplatan bukvar, za više razrede lektire, 500 biblioteka pokušavamo da opremimo sa neophodnom literaturom, i prema našoj analizi u ovom trenutku ima 500 biblioteka kada govorimo o regionu i državama van regiona gde žive naši sunarodnici. I da završim sa jednim važnim projektom koji smo zajedno realizovali i to postaje tradicija, evo druga godina zaredom, pokušali smo i lično smatram da akcenat treba staviti na predstavnike te treće generacije, na mlade sunarodnike koji žive van Srbije, da ih podstaknemo da uvek razmišljaju o Srbiji da njihovom srcu još više približimo Srbiju i pokušali smo da napravimo projekat koji će ih usmeriti ka tome. Mislim da uspevamo već drugu godinu zaredom kroz organizaciju letnjih tematskih kampova, vi znate tri tematske celine, važno je da se bave temom i ja im nikada u Srbiji nisam poželeo dobrodošlicu, jer oni kada dođu ovde su svoj na svome, mi smo predstavnici istog naroda, samo sam ih uvek molio jedno, a to je da čuvaju jezik , ćirilicu i da znaju da je simbol okupljanja i jedinstva uvek srpska država i srpska trobojka. Prošle godine, tri i po hiljade mališana je boravilo u Srbiji , a ove godine pet hiljada i trudićemo se da iz godine u godinu taj broj bude što veći. Ja ne sumnjam i ubeđen sam, oni će potpuno svakako, srednje škole i fakultete završiti u državama gde trenutno žive, ali jako je važno da ih podstaknemo da razmišljaju o Srbiji, da onog trenutka kada završe srednje škole i fakultete upravo to znanje iskoriste ovde u Srbiji, a mi uvek da ih čekamo raširenih ruku. Hvala lepo. 

ANA BRNABIĆ: Hvala. Reč ima ministar Tatjana Macura. 

TATJANA MACURA: Zahvaljujem, predsedavajuća. Mislim da je veoma važno pitanje koje je postavio poslanik Starčević, pa se nadam da mi ne zamerate što želim da dopunim, odnosno želim da dopunim izlaganje koje je imao ministar Lončar, jer su podaci koje želim da podelim sa vama i sa građanima Srbije, čini mi se, značajniji od toga da možda nekome ukrademo koji minut više. Dakle, ja sam nedavno u sklopu svojih aktivnosti obišla Univerzitetski klinički centar u Kragujevcu i sve informacije koje dolaze u vezi sa smanjenjem liste čekanja mislim da su značajne da ih čuju građani, kako u stvari stvari funkcionišu na terenu. U tom smislu, recimo, Odeljenje radiologije koje funkcioniše u okviru Kliničkog centra u Kragujevcu je apsolutno smanjilo, odnosno ne postoji lista čekanja za onkološke pacijente. Dakle, skeneri rade bezprekorno. Oni imaju i novu magnetnu rezonancu. Zašto mi je bilo važno da se javim? Mislim da je veoma važna ova informacija za žene koje su u velikom riziku od nastanka karcinoma dojke ili reproduktivnih organa i mislim da je važno da podstaknemo i motivišemo žene da se u okviru preventivnih pregleda koje organizuje Ministarstvo zdravlja jave, zakažu svoje preglede i da u svakom smislu i ostvare. Takođe, u ovoj poseti obišla sam i odeljenje na kojem se održava trudnoća i obišla sam odeljenje bio medicinski potpomognute oplodnje. Mislim da je ovo značajna informacija, jer veoma često se, kada je u pitanju tema bio medicinski potpomognute oplodnje, u stvari, Beograd posmatra kao mesto, što je i logično, jer se radi o glavnom gradu, kao mestu u kome se radi jako veliki broj ovih zahvata. Međutim i Kragujevac beleži sjajne rezultate. Dakle, oni su drugi po redu Univerzitetski klinički centar koji se bavi ovim postupcima i uspešnost kod žena do 40 godina je čak 37%. Ja mislim da je to rezultat zaista vredan svake pažnje. Druga stvar, želim da podsetim da Ministarstvo zdravlja i u prethodnim mandatima, a i u ovom, naravno, odvaja određena sredstva, i to ne mala, za bio medicinski potpomognutu oplodnju koja je u Srbiji na toliko visokom nivou da čak ni zemlje koje se nalaze na zapadu Evrope, mnogo uređenije, možda ekonomski jače u odnosu na Srbiju, nemaju toliko liberalan pristup ovoj temi. Takođe, imala sam priliku da razgovaram i sa dekanom medicinskog fakulteta i možda jedna od najvažnijih informacija danas kada je u pitanju odnos između pacijenata i zdravstvenih radnika, a to je na početku svog mandata ministar Lončar jasno istakao da će se posvećeno raditi na poboljšanju komunikacije na relaciji pacijenti i zdravstveni radnici. Dakle, jedini fakultet u Srbiji trenutno medicinski koji ima „veštinu komunikacije“ kao predmet koji je obavezan jeste Medicinski fakultet u Kragujevcu. Dakle, to je na drugim fakultetima izborni predmet i ja ovaj put koristim i ovu poziciju da pozovem i druge medicinske fakultete da ovo uvrste u svoj program, jer ja bih rekla da danas je veoma česta pojava da nezadovoljstvo pacijenata možda dolazi samo od toga što nemaju možda neku relaksiranu komunikaciju sa svojim izabranim lekarima. Posebno mi je drago iz ugla žena i posebno onih koje su, recimo, u prilici da održavaju trudnoću ili prolaze kroz porodiljske, porođajne muke, da ih tako nazovem, da će ovo pitanje biti visoko na lestvici prioriteta. Treću stvar koju želim da podelim sa vama, ja sam sa ministrom Lončarom imala jedan izuzetan sastanak i mislim da je važna informacija i za vas da smo došli do jednog visokog razumevanja kada je u pitanju položaj trudnica koje samostalno obavljaju delatnost i mislim da ćemo u skorijem periodu imati prilike da vas obradujemo sa još jednom dobrom vešću, a to je da će se položaj žena koje održavaju trudnoću, a samostalno obavljaju delatnost, izjednačiti sa položajem žena koje su pod nekim drugim ugovorima radnim i u tom smislu nadam se da ćemo uskoro imati prilike da razgovaramo i o izmenama Zakona i zdravstvenom osiguranju. Kada je u pitanju politička volja, nemojte da sumnjate. Dakle, sva ova pitanja koja sam imala želju da podelim sa vama kako izgleda situacija na terenu, dakle, postoji visoka politička volja, ali ne samo volja, zaista se to i realizuje u praksi. 

ANA BRNABIĆ: Hvala vam. Reč ima narodni poslanik Života Starčević. Izvolite. 

ŽIVOTA STARČEVIĆ: Hvala svim ministrima. Ministre Miličeviću, i lično sam imao priliku da se uverim koliko kampovi koje je vaše ministarstvo organizovalo znače deci na primeru kampa koji ste organizovali u Jagodini. Deca iz dijaspore upoznaju zemlju Srbiju, upoznaju svoje drugare ovde i to je zaista od velikog značaja. Pomenuli ste doznake. Zaista, doznake koliko god da su velike nisu od najvećeg značaja za saradnju sa dijasporom, u kontekstu Deklaracije Svesrpskog sabora koju smo usvojili nedavno i ovde u parlamentu. Identitetska pitanja su takođe važna koja ste spomenuli i tu vidim i ulogu vašeg ministarstva i Ministarstva prosvete u očuvanju ćiriličnog pisma, srpskog jezika i drugih nacionalnih obeležja i identiteta. Međutim, ono što je jako važno i ono što ste i vi pomenuli, mi iz Jedinstvene Srbije jako puno polažemo, jeste održavanje tih relacija i konekcija sa našim ljudima u inostranstvu, jer mi imamo jako puno uticajnih ljudi u inostranstvu. Imamo članove parlamenata bogatih ljudi. Jednostavno, Dragan Marković Palma veliki deo svog političkog delovanja je usmerio u tom pravcu jačanja tih veza i konekcija i mislim da tu treba da poradimo više. Prosto, da citiram, ti ljudi imaju dosta kapitala. Srbija je zemlja koja je trenutno sa najviše direktnih stranih investicija u regionu i mislim da i naši ljudi koji su stekli kapital vreme je da prestanu da budu gasterbajteri u inostranstvu, kako kaže Dragan Marković Palma, već da budu poslodavci u svojoj državi. Hvala. 

ANA BRNABIĆ: Hvala vam. Reč ima narodni poslanik Aleksandar Jovanović. Izvolite. 

ALEKSANDAR JOVANOVIĆ: Zdravo živo, Vlado Ria Tinta. Pitanje je za gospođu Đedović. Upravo sam završio razgovor sa meštanima sela Slatina, koji su vas puno pozdravili. Čukaru Peki, jedan kroz jedan, vlasništvo „Zijin Mininga“, rudnik koji ste poklonili Kinezima, koji godišnje proizvede dve i po tone zlata sa tendencijom da to svake godine bude i više, proizvede 120.000 tona bakra. Šta se desilo sa dvadesetak porodica iz sela Slatina? Pre četiri godine upadaju Kinezi, ide Zakon o eksproprijaciji Da bi narod znao kako to izgleda, to je kada te proteraju sa svoje zemlje. Upadaju Kinezi na njihove posede. Metla. Sledi Zakon o eksproprijaciji, sledi priča o poreskoj upravi koja propisuje minimalnu cenu zemljišta, a ta minimalna cena na koju su oni morali da pristanu, taj novac još nisu dobili. Dakle, ostali su i bez zemlje i bez para. Pet godina se sude sa kineskom firmom „Zijin Mining“. Zašto? Zato što gospođa Đedović i svi vi patriote koji ste smislili, osim što ste dali zlato Kinezima, od koga imamo pet posto rudne rente, da date i zemlju. Dakle, kineska kompanija „Zijin“ je upisana u katastar kao trajni vlasnik naše zemlje. Kom to patrioti je palo na pamet? Dakle, pitaju vas meštani Slatine kada će oni dobiti svoje pare. Sve što traže jeste njihov novac. Sa zemlje ste ih proterali. Sada traže naknadu za ono što je njihovo, njihova dedovina. Ostavili ste ih, bre, bez dedovine. To isto sledi i ljudima iz Gornjih Nedeljica, tamo gde je ova vlast nameračila da ono malo ljudi što je ostalo da živi u ovoj zemlji, koji nas hrane, u selu koji proizvede milion litara mleka, sruši i nestane tako što će Rio Tinto, kao što piše u Projektu „Jadar“ za potrebe budućeg rudnika morati da raseli naše stanovništvo. Toliko o tome. Gospodine Lončar, za vas je sledeće pitanje. Vi ste vrlo oštro krenuli prema lekarima zbog liste čekanja 70.000 ljudi koji čekaju na operaciju kukova i veštačkih kolena. Da li ste vi svesni kakav ste vi pritisak sada dodatni izvršili na medicinske radnike koji su i ovako pod velikim pritiskom građana zato što sistem ne funkcioniše? Da li treba svaki put Molim vas ako možete ovog da utišate? Dakle, vi ste izvršili pritisak i ovako besnih građana koji čekaju decenijama na operacije kukova i veštačkih kolena, jer ste optužili lekare da su oni krivi zbog toga i sada čekamo Vučića da dođe iz Njujorka sa čarobnim štapićem. To je vaša politika. 

ANA BRNABIĆ: Isteklo vam je vreme, imate tri minuta. Posle imate još dva minuta. Hvala vam. Reč ima ministar Lončar. 

ZLATIBOR LONČAR: Ja sada vas nisam najbolje razumeo da li se vi zalažete da se reše liste čekanja ili da se ne reše? Znate šta, ja poštujem građane koji su glasali za vas i imam veliko poštovanje prema njima, ali što se tiče vašeg mišljenja posle svega šta radite, šta pričate, meni stvarno to malo znači. Vi u roku od tri sata promenite pet mišljenja i onda ne mogu da stignem da to sve. Što se tiče Vučića, kada ga pominjete, trebalo bi da ustanete. Vi da živite još sedam života, ne možete da napravite rezultate koje on napravi za mesec dana. Prema tome, to bi trebali da imate na umu. Što se tiče liste čekanja, dragi građani Srbije, uvažavam vas koji ste glasali za njega i vama želim da kažem da su sazreli uslovi da se reše liste čekanja. Svaki medicinski radnik, lekar, sestra, tehničar, nemedicinski, koji učestvuje u tome i to se dešava van radnog vremena, to se dešava vikendom, biće plaćen. Ali, postoji norma koja mora da se odradi u toku radnog vremena. Ne možete da mi kažete da neki klinički centar, kliničko-bolnički centar ili jedna ozbiljna bolnica da je normalno da uradi tri operacije kuka za nedelju dana. I da dođe gospodin Tuta da ih brani da oni ne treba da rade. Razumete li? Prema tome, sledeći put razmislite kome dajete glas. Mi se zalažemo za zdravu Srbiju, zalažemo se za rešavanje liste čekanja i zalažemo se da na vreme otkrijemo sve probleme, da bi mogli da ih rešimo. Vi odlučite za šta ste? Mi vam to nudimo. Ako želite što vam gospodin Tuta nudi, prihvatite to. Hvala vam. 

ANA BRNABIĆ: Hvala. Reč ima ministar Adrijana Mesarović. Izvolite. 

ADRIJANA MESAROVIĆ: Izvinjavam se koleginici Đedović, obzirom da se i ona javila za reč. Ja ću kratko, a vezano za privatizaciju RTV Bora, čuvenoj kineskoj kompaniji „Zijin Mining Group“. Pa, nakon neuspešne privatizacije koju ste vi sproveli 2007. godine i nakon što tadašnji kupac nije ispoštovao nijednu od ugovornih obaveza, morali smo da raskinemo, odnosno raskinuli ste ugovor za neadekvatno sprovedenu privatizaciju, a mi smo našli jednog solventnog, jednu od najvećih kompanija na svetu koja se bavi ovom delatnošću koja je investirala 1,26 milijardi dolara u ovu kompaniju, podigla Bor na noge, podigla ovu kompaniju na noge i danas zapošljava preko 6.000 zaposlenih, na ponos svih nas. Ja sam pre nekih mesec dana boravila i u Sjamenu i posetila rudnik „Zijin Mining Group“ i ove kompanije i razgovarali o budućim ulaganjima. Ono što je najvažnije istaći da pored toga što zapošljavaju preko 6.000 građana u našem Boru i što je životni standard naših građana u Boru potpuno drugačiji i na jednom daleko višem nivou i što grad Bor prihoduje po osnovu svih taksi i poreza, poreza od zarada za sve ove zaposlene, ovo je promenilo i ekonomsku sliku Srbije, imajući u vidu da je „Zijin Mining Group“ jedan od najvećih izvoznika, a očekuju se svakako u bližoj budućnosti i nova velika ulaganja koja će se takođe odraziti i na ekonomsku sliku Srbije i svakako na nas BDP. Hvala. 

ANA BRNABIĆ: Hvala. Reč ima ministarka Dubravka Đedović Handanović. 

DUBRAVKA ĐEDOVIĆ HANDANOVIĆ: Hvala. Ja bih samo da se nadovežem što se tiče uopšte partnerstva koje Srbija ima sa grupom „Ziđin“. Pre svega, Srbija je strateški partner u tom projektu sa 37% vlasništva, što ne smemo da zaboravimo. Molila bih narodne poslanike da ne dobacuju, nego da imaju toliko strpljenja da saslušaju i da ne šire agresiju u ovom parlamentu. Ono što je zasigurno, a čuli smo ovde i prethodnih dana da su procenjene vrednosti rezervi upravo u rudniku koji je pomenut 14 miliona tona bakra ili 300 tona zlata, što apsolutno nije tačno. Iznose se po ko zna koji put netačni i neistiniti podaci. Rezerve su za sada overene tri ili četiri puta manje, tačnije tri i po miliona tona bakra i 110 tona zlata, što je svakako značajno. Ono što nije jasno nikom ovde da li se opozicija zapravo zalaže za tu eksploataciju ili ne zalaže, pošto s jedne strane priča koliko se proizvodi i kako to tobož nije dobro, a s druge strane kolike su rezerve. Moram da naglasim da na pet ležišta overenih rezervi upravo je kompanija gde je Srbija strateški partner, a na samo jednom ležištu overenih rezervi je kompanija gde Srbija nije strateški partner. Ono što želim takođe da naglasim da se rudarske aktivnosti, u skladu sa zakonom, izvode na zemlji za koju mora biti završena eksproprijacija i to je proces koji je apsolutno transparentno vođen i u kompaniji gde država ima udeo, apsolutno nikakva zemlja niti je poklanjana, niti će biti poklanjana bilo kome. Što se tiče privatnika koji su svojom voljom prodavali svoje parcele, to je nešto apsolutno na šta država nije, niti može da utiče. Volja dve strane da neko nešto proda, da neko nešto kupi, apsolutno je volja dve ugovorne strane. Ali, to možda narodni poslanik koji postavlja pitanje vrlo dobro zna, a pominje Gornje Nedeljice, jer je upravo on dao na poklon gospodinu Kokanoviću deo zemlje, pa onda su tobož postali 

ALEKSANDAR JOVANOVIĆ: Obrnuto je.

DUBRAVKA ĐEDOVIĆ HANDANOVIĆ: Vi se dogovorite da li je na jednu stranu ili na drugu stranu. U svakom slučaju, kad niste mogli da se dogovorite sa kompanijom Rio Tinto, onda ste počeli tobož da se zalažete za životnu sredinu, isto kao što je vaš veliki saučesnik profesor Ristić počeo da se zalaže protiv malih hidroelektrana nakon što je u Komisiji za reviziju dao odobrenje za izgradnju desetine takvih. Tako da, dogovorite se šta je princip i da li uopšte imate bilo koje principe, a mislim da građani Srbije vrlo dobro vide da od tih principa nema ništa. Pričate o nekom raseljavanju u dolini Jadra, apsolutno raseljavanja nikakvog nema. Sva zemlja koja je bila potrebna, u smislu gde su ljudi živeli i naseljeni, je stavljena na raspolaganje, odnosno prodata. Znači, raseljavanja nema, nemojte da plašite ljude, nemojte da zastrašujete ljude i nemojte da širite neistine. To se dogovorite, ko je želeo da proda zemlju, pa nije uspeo ili nije došao do zadovoljavajuće cene, pa onda postao najveći protivnik ovog projekta. Tako da, mislim da je veoma jasno, a to je i građanima jasno, da imamo 2.200 dodatnih zaposlenih u Boru i Majdanpeku, da su budžeti lokalnih samouprava povećani nekoliko puta, to je neosporno i to građani apsolutno vrlo dobro znaju, da plata ide i do 144 hiljade dinara, što je takođe činjenica, da isto tako i poljoprivrednici imaju koristi upravo od te velike kompanije, jer prodaju svoje proizvode, između ostalog, i svima onima koji su dodatno zaposleni, ali i kompaniji da može da apsolutno u okviru svog rada iskoristi i određene lokalne proizvode koji se proizvode u tom delu Srbije. Tako da, mislim da bi bilo bolje da se informišete, bili biste više kredibilni i apsolutno bi vam građani barem malo više verovali. Hvala vam. 

ANA BRNABIĆ: Reč ima ministar Vesić. Izvolite. 

GORAN VESIĆ: Slušali smo od ministarke Handanović o tome kako postoje dvostruki aršini, o tome kako oni koji izdaju dozvole za mini hidrocentrale posle se bune protiv njih, o tome kako oni koji apliciraju za dozvole za mini hidrocentrale, kada ih ne dobiju, postaju njihovi najveći protivnici. Imaćemo priliku verovatno da pričamo, da vidimo kako oni koji predlažu zakon, koji se bune i koji građane ubeđuju kako nigde u Srbiji ne treba kopati bilo šta što ima veze sa rudarstvom na kraju predlaže zakon, kako samo nekih 140 hektara treba kopati, a sve drugo je dozvoljeno i to kažu onda privremeno dok oni ne dođu na vlast, jer i onda će i to biti u redu. Čuli smo i ministra Lončara o pregledima, o tome kako izgleda ne treba da se ljudi pregledaju preventivno. Najbolje da se onda niko ne pregleda i to smo čuli, ali nismo dobili ni odgovor ni na jedno pitanje. Ljudi, a šta je sa Mišom Ćuskijom? Ja postavih pitanje ovde pre nekoliko meseci - šta je sa Miroslavom Kovačevićem, zvanim Miša Ćuskija, kumom gospodina Jovanovića, koji je posekao usred Beograda, pored parka Šumice, 461 stablo? Pokazivao sam slike kako je to izgledalo pre gradnje, kako to izgleda sada. Videli smo i one bazene na vrhu zgrade i videli smo sve kako to sad izgleda, i to je primer, i to je ono čemu ne treba da se čudi moja koleginica Handanović zašto imaju dvostruke aršine. Znači, kum gospodina Jovanović može da seče stabla, to nije nikakav problem, ne jedno, već 461 stablo, može da uništava zelenilo, a gospodin Jovanović se sad ne buni, sad ćuti, tada zaista ćuti i opravdava svoj nadimak i tada nema ni jedne reči, ne čujemo da se neko vezivao za drveće, ne čujemo da se neko bunio, ne čujemo da je neko izdavao saopštenja, da je neko pretio, upadao u Skupštinu grada, u Skupštinu opštine Voždovac, pričao kako je to skandal, kako je to ekocid. Ne čujemo ništa od toga. Tamo gde je kum tamo može, a tamo gde neko drugi radi, ako nije kum ili ako nije prijatelj ili finansijer, tada ne može i zato ne treba da se čudite što imaju dvostruke aršine, što jedno rade, pa to posle toga napadaju i to je nešto što se redovno dešava. Danas tokom rasprave smo čuli priču o tome kako je izgrađeno više autoputeva od 2000. do 2012. godine, nego posle 2012. godine. Nisam bio tu danas, jer sam imao obaveze, ali da vam kažem od 1976. godine do 2012. godine u Srbiji, znači za 48 godina, izgrađeno je 596 kilometara autoputeva, a od čega najveći deo do 1990. godine. Ne najveći deo, već više od tri četvrtine, do 1990. godine za vreme postojanja Jugoslavije. Od 2012. godine do danas, do ovog trenutka, izgrađeno je 468 kilometara puteva i sasvim sigurno će do kraja ove godine biti završeno još 129 kilometara autoputeva i brzih saobraćajnica što je 597. Znači, za 12 godina, do kraja ove godine, imaćemo 597 kilometara izgrađenih autoputeva i brzih saobraćajnica, a pre toga za 48 godina, od kojih je najveći deo izgrađen do 1990. godine, imali smo ukupno 596. Znači, četiri puta brže, 48 podeljeno sa 12 je četiri, što samo govori o tome koliko se sada više gradi, a do kraja 2026. godine, računajući i ovih 129 za kraj ove godine, biće izgrđeno skoro 460 kilometara autoputeva, brzih saobraćajnica. Dobro je da se svi ponosimo i da pričamo o tome kako je nešto izgrađeno skoro 460 kilometara autoputa i brzih saobraćajnica. I dobro je da se svi ponosimo i da pričamo o tome kako je nešto izgrađeno za vreme Jugoslavije, jer tada se nešto i gradilo, ali nemojmo da poredimo vreme kada se nije gradilo sa vremenom kada se gradi i nikada se više nije radilo i nikada se više ne gradi, što ne znači da ne poštujemo ono što je građeno iz 1976, 1980. i 1981. godine, i to je uvek tako. Čuli smo pre neki dan u Skupštini kako ne priznaju da su izgrađeni putevi. Čuli smo da kažu – sve što kažete da se gradi to je u futuru. Opet da ponovim 25. novembra biće puštena u saobraćaj brza pruga između Novog Sada i Subotice, dužine 108 kilometara. Ko ne veruje, i to sam obećao javno, i to ću uraditi, poslaću svim poslanicima kartu za tu prvu vožnju, pa ko ne veruje može valjda sam da se uveri, pa kada vidi da ide voz, kada vidi da ta pruga radi, onda će valjda da poveruje da ta pruga stvarno postoji. Ja ne znam šta drugačije da uradimo. Možemo do 15. decembra da pošaljemo, da organizujemo i autobus, može da bude panoramski, kakav hoćete, ako bude lepo vreme, pa da se provozamo od Koševa, Koševi su mesto posle Kruševca, prvo do Trstenika, skoro 20 kilometara, 19 kilometara 950 metara, i posle dodatnih devet kilometara 860 metara od Trstenika do Vrnjačke banje, pa da vidimo, ljudi, da ima autoput i do Vrnjačke Banje. Ne znam kako drugačije da ubedimo ljude. Oni ljudi ne veruju da se to dešava, pa možemo da organizujemo autobus, isto će biti sredinom decembra, da se provozamo 54 kilometra brze saobraćajnice od Šapca do Loznice, pa da prođemo kroz sva ona mesta, pa da vidimo da će biti izgrađena ta saobraćajnica. Tu su poslanici iz tog kraja. Tu je i Nataša, i Kena, pa mogu da kažu da smo u poslednje dve godine rekonstruisali Carigradski drum koji nije rekonstruisan 50 godina, a koji je inače bio jedini put vekovima od Beograda prema Carigradu dok nije izgrađen autoput. Možemo već u oktobru mesecu da dođemo do Valjeva, 5,8 kilometara biće završeno od petlje Divci, pa možemo do Gornjem Milanovca, 9,5 kilometra, i to se završava već u oktobru. Ko ne veruje, ljudi, ne znam da li postoji neki doktor, da pitamo ministra Lončara da ljude koji ne veruju ubedi da nešto postoji. Ne znam da li je to za ove preglede ili ne, ali da vidimo, ljudi, stvarno da pokušamo da objasnimo ljudima da se nešto dešava. Ne kažem da se sve radi najbolje, možda ima i nekih grešaka, možda se i zakasni, ima sigurno i mesta kritici, ali hajde da to nekako rešimo jednom za uvek. To su isti dvostruki aršini koji postoje kao u slučaju gospodina Miše Ćuskije. Znači, ovde imamo isti problem, problem da nas ubeđuju da postoji zelenilo tamo gde ne postoji. Znači, ubeđuje nas da nema zgrade, da nema onih bazena na vrhu zgrade, da čovek nije izgradio zgradu, zatvorio park, tu je odmah i škola, da je deci oteto igralište i ubeđuje nas da postoji zelenilo i mi dođemo i vidimo zgradu. Ja ne znam šta da radimo. Jedino da organizujemo jednu ekskurziju i da posetimo te zgrade Miše Ćuskije i da ljudi vide da je zaista tu kum od gospodina Jovanovića posekao 461 stablo. Ja ne znam, zaista, možda to nije za gospodina Lončara. Ne znam, ali moramo da nađemo kako da ove ljude ubedimo da se nešto zaista uradilo. Mi smo čuli priče i da autoput Miloš Veliki ne postoji. Hajmo samo da pričamo realno ono što jeste. Dakle, i time bih da završim, ja mislim da je vreme da mi saznamo zašto dvostruki aršini. Ako se neko zalaže za ekologiju, onda treba da se zalaže za ekologiju i kada je njegov kum u pitanju i kada je neko drugi u pitanju. Da li se sećate protesta koji je tokom avgusta organizovan upravo od ovih koji sada predlažu zakon gde kažu – može svuda da se kopa u Srbiji, ali ne može samo u Jadru, a sve drugo može, a pričali su da ne može nigde. I to što ne može, ne može privremeno. Znači, i to će jednog dana da može i oni kažu – mi smo protiv napretka. Znači, ovo jeste napredak, o tome pričamo, ali napredak ne sad, nego ako može za godinu, dve. E, sada da pričamo o tome, videli ste kada se desio taj proces da su ti lažni ekolozi blokirali stanicu „Prokop“ i najekološkiji vid prevoza, voz, koji ne zagađuje životnu sredinu. Znači, od svega što su mogli da urade u Beogradu, a sve što su uradili bilo je protivzakonito, kao što vidite, sve je tolerisano dok nije međunarodna pruga blokirana i dok nije put međunarodni blokiran, oni su izabrali da blokiraju najekološkiji vid prevoza, voz. I to električni voz. E, to vam govori o tome. E, to su ti dvostruki aršini koje slušamo, tako da je vreme zaista da čujemo odgovore i na ta pitanja i da čujemo kako je moguće da kum gospodina, lažnog ekologa Jovanovića, može da poseče 461 stablo, da uništi šumu, da uništi deo pored parka Šumice, da otme deci igralište, a kako je moguće da neki drugi ljudi to ne mogu i da vidimo kako to da rešimo. Posle možemo da rešavamo ove stvari kako da vide ono što se izgradilo, da ubedimo ljude da nešto zaista postoji. Da kada hodaju po putu zaista veruju da to nije 3D put, nego stvarno postoji put i da je to tako. Tako da ja bih voleo da mi dobijemo odgovore i na ta pitanja. Tačno je da je ovo vreme kada poslanici postavljaju pitanja, mi slušamo sa pažnjom pitanja, kao što vidite, ministri odgovaraju sa velikom pažnjom, ali sa druge strane mislim da je vreme da oni koji postavljaju pitanja takođe odgovore i da to pokazuje kakav je kredibilitet njihovih pitanja. Hvala. 

ANA BRNABIĆ: Hvala vam. Ministar Martinović, izvolite. 

ALEKSANDAR MARTINOVIĆ: Dame i gospodo narodni poslanici, ja sam već više puta izneo svoj stav da Republika Srbija, kao i svaka druga država na svetu treba da iskoristi svoja rudna bogatstva, treba da iskoristi svoje mineralne sirovine, da to rade sve razvijene države sveta i da nema razloga da to ne radimo i mi. Sticajem okolnosti na teritoriji Republike Srbije pronađena je jedna mineralna sirovina koja se zove jadarit. Iz tog jadarita može da se ekstrahuje litijum, od litijuma se prave litijumske baterije za mobilne telefone, za električne automobile. Rekao sam pre neki dan u načelnoj raspravi o rebalansu budžeta, danas postoji na stotine kompanija u svetu koje se bave proizvodnjom mobilnih telefona, koje se bave proizvodnjom električnih automobila, a sa druge strane zasipaju nas svakoga dana neistinama, da ne kažem lažima, kako nigde na kugli zemaljskoj ne postoji rudnik litijuma. Doduše, čuli smo od narodnog poslanika koji je postavio pitanje da ipak negde postoji rudnik litijuma, ali kaže u Čileu, u pustinji i samo tu postoji. Kada bi to tako bilo onda bi to praktično značilo da je Čile otprilike država čija je površina polovina zemaljske kugle, jer nemoguće da Čile, pošto samo tamo navodno postoji rudnik litijuma, budući da samo tamo postoji rudnik litijuma, sve svetske kompanije koje se bave proizvodnjom mobilnih telefona, električnih automobila, taj litijum dobijaju samo iz Čilea. Koliko je to besmisleno, mislim da je jasno i deci u osnovnoj školi. Dakle, postoje rudnici litijuma u svetu, ali ovde postoji potreba da se Republika Srbija zaustavi u svom ekonomskom razvoju tako što se građani Srbije konstantno plaše zasipanjem različitih dezinformacija kako će zbog toga što ćemo da eksploatišemo naša rudna bogatstva i naše mineralne sirovine, da uništimo zdravlje ljudi, da će hiljade i hiljade ljudi biti kako oni kažu proterano a svojih ognjišta, kako ćemo da uništimo vazduh, reke, jezera, poljoprivredno zemljište i kako ćemo od cele Srbije da napravimo jednu pustu zemlju samo zbog toga što smo mi navodno, članovi Vlade Republike Srbije plaćenici Rio Tinta. Dakle, oni koji su stvarno plaćenici i koji su plaćeni da plaše građane Srbije potrebom da Republika Srbija iskoristi sve svoje mineralne sirovine kažu za nas da smo plaćenici. Zašto je važno da Republika Srbija iskoristi sve svoje potencijale, uključujući i mineralne sirovine, uključujući na kraju krajeva i taj litijum? Zato što nijedna ekonomija na svetu ne može da bude snažna, jaka, nema budućnost ako nema snažnu industriju. Snažne industrije između ostalog nema bez razvijenog rudarskog sektora. Srbija se bavila rudarenjem još u srednjem veku. Nemanjići su dovodili nemačke rudare, Sase, između ostalog u rudnik Novo Brdo na KiM i od tih vremena, pa do dan danas srpski narod, Srbija, na kraju krajeva i ona velika Jugoslavija ima zaista dugu, dugu tradiciju rudarenja. Da nije bilo rudnika zamislite šta bi bilo sa, ako govorimo o sadašnjoj Republici Srbiji, sa pojedinim beogradskim opštinama kao što je Lazarevac, Obrenovac, Lajkovac, šta bi bilo sa Borom, sa Majdanpekom, da ne govorimo o rudnicima u BiH koji su takođe intenzivno eksploatisani u bivšoj Jugoslaviji. Šta bi bilo recimo sa jednom Zenicom itd.? Kada imate jaku industriju, onda imate i snažnu poljoprivredu. Kada imate jaku industriju, onda imate veći budžet. Kada imate veći budžet, onda možete i više novca da izdvajate između ostalog za podsticaje poljoprivrednim proizvođačima. Zato sam se javio za reč. Da ljudi shvate da je sve ovo jako povezano jedno sa drugim. Industrija, rudarstvo, poljoprivreda i da su to i te kako kompementarne delatnosti. Mi smo ovih dana mogli da čujemo od predstavnika opozicije kako država Srbija ne vodi računa o poljoprivrednim proizvođačima iako smo im više puta pokušavali da objasnimo, ali to su ljudi kojima nije baš jednostavno da se neke stvari objasne, da imamo nikad veći agrarni budžet. Dakle, sa ovim rebalansom budžeta naš agrarni budžet, a kada kažem agrarni budžet, to su samo mere podsticaja za naše poljoprivredne proizvođače, iznosi 100.581.000.000 dinara. Ako krenemo sa eksploatacijom litijuma, a verujem da hoćemo, evo imam pravo da to iznesem kao svoj lični stav, ako se pokaže da je to bezbedno po život i zdravlje ljudi, po životnu sredinu, onda možete da zamislite koliko će da poraste naš BDP, koliko ćemo da imamo veći budžet, a samim tim koliko ćemo novca moći više da izdvajamo i za poljoprivredne proizvođače, i za ratare, i za stočare, i za voćare, i za vinogradare, i za pčelare, i za ljude koji poseduju ribnjake itd. Gospodin Aleksić, koga ne vidim danas u sali, odnosno ne vidim ga sada u sali kada se postavljaju poslanička pitanja i kada članovi Vlade odgovaraju na poslanička pitanja, rekao mi je pre pauze u 15.00 časova da Srbija ne izdvaja dovoljno za poljoprivredne proizvođače, zašto se ne ugledamo na pojedine zemlje EU koje izdvajaju mnogo više, pominjao je svinjske glave, kako ih mi nemamo, a Vučić ih je navodno izmislio, itd. Dame i gospodo narodni poslanici, mislim da je fer kada neko tako nešto kaže da građani Srbije znaju koliko je taj neko. Pa sram vas bilo. Sada ću da vam kažem i zašto treba da vas bude sramota. Zato što s jedne strane kažete kako ne izdvajamo dovoljno, samo polako, nemojte da budete nervozni. Što bi rekao predsednik Hrvatske Zoran Milanović – hiperventilirate. Polako, smanjite malo taj vaš naboj. Sve ću da vam objasnim. Ja sam ministar poljoprivrede, šumarstva i vodoprivrede i pričam o pitanju koje ste postavili, a koje je povezano, između ostalog, i sa resorom koji trenutno vodim. Dakle, gospodin Aleksić je izrazio svoje nezadovoljstvo agrarnom politikom Republike Srbije i kritikovao je Vladu Republike Srbije i Ministarstvo poljoprivrede da ne izdvajamo dovoljno novca za podsticaje za naše seljake, za naše farmere. Dame i gospodo narodni poslanici, ja sam već rekao, pošteno je kada neko tako nešto kaže, da istovremeno kaže koliko je on.

ANA BRNABIĆ: Ministre, možete li samo jedan sekund? Ja vas molim, vi ste pomenuli poljoprivredu. 

ALEKSANDAR JOVANOVIĆ: Ne, nisam.

ANA BRNABIĆ: Da, da. Citiraću: „Gornje Nedeljice proizvodi milion litara mleka“. Sada ovi ljudi ovde kao Vlada Republike Srbije i ovi ljudi ovde kao većina u Narodnoj skupštini Republike Srbije žele valjda sve to da unište da bi imali rudnik litijuma. Ja mislim da je vrlo relevantno da ministar poljoprivrede odgovori i na to pitanje. Ja vas molim samo za malo strpljenja. Zaista vas molim samo za malo strpljenja. Hvala vam. Nastavite, ministre. 

ALEKSANDAR MARTINOVIĆ: Zahvaljujem, gospođo Brnabić. Mislim da je pošteno kada neko kritikuje Vladu i Ministarstvo da ne vodimo dobro agrarnu politiku, a zna koliko je dobio novca, da to javno i kaže. Pošto gospodin Aleksić neće to da kaže, evo, dozvolite da vam kažem koliko je ta loša, korumpirana Vlada koju je sastavio Aleksandar Vučić od nas krpa, neznalica, ovakvih, onakvih, da, ušatih, ružnih, glupih itd, koliko je ta zla Vlada, odnosno koliko su sve te zle vlade izdvojile novca za poljoprivrednu proizvodnju kojom se bavi gospodin Miroslav Aleksić i njegov brat Ivan Aleksić. Građani Srbije to treba da znaju. Ne zadirem ni u čiju privatnost. Rekao sam i gospodinu Aleksiću pre pauze – drago mi je što je dobio ovaj novac. Što se mene tiče, neka ga dobije još. I dobiće ga. Samo neka povede računa da mu dokumentacija bude uredna. Dobiće novac, kao što je dobijao svih prethodnih godina. Sada, koliko je dobijao? 

ALEKSANDAR JOVANOVIĆ: Šta je ovo? O čemu govori? Prekinite ovo.

ALEKSANDAR MARTINOVIĆ: Godine 2015. za protivgradnu mrežu sa nosačima dobio je 440.153 dinara. Za poljoprivrednu mašinu, Keno, ti znaš o čemu se radi, „atomizer“, za „atomizer“ je 2016. godine, pazite, 2016. godine predsednik Vlade je bio baš taj Aleksandar Vučić, koga Miroslav Aleksić toliko ne voli, dobio je 88.666 dinara. Godine 2017. za traktor, za novi traktor država Srbija mu je dala 893.833 dinara, skoro pa milion dinara. Za nosače za protivgradnu mrežu 2017. godine, to je bila Vlada gospođe Ane Brnabić koju su napadali i dan-danas je napadaju, vređaju, da je ovakva, da je onakva, da je zastupnik interesa ove ili one kompanije, dakle Vlada gospođe Ane Brnabić gospodinu Miroslavu Aleksiću za nosače za protivgradnu mrežu izdvaja 385.451 dinar. Godine 2022. takođe Vlada gospođe Ane Brnabić za protivgradnu mrežu gospodinu Aleksiću izdvaja 655.461 dinar. Sad pazite, ima jedan mali detalj. Tadašnja ministarka poljoprivrede je bila toliko korektna, ja sam proverio dokumentaciju, da je zahtev gospodina Miroslava Aleksića za podsticaje ove od 655.000 dinara, 2022. godine, zahtev je prihvaćen, iako je zadocnio sa podnošenjem zahteva, pa mu je upućen dopis da dopuni dokumentaciju, iako to nismo morali da radimo, da dopuni dokumentaciju i da mimo zakonom propisanog roka tu dokumentaciju dostavi. On je to uradio. Ministarstvo mu je isplatilo 2022. godine tih 655.461 dinar. Godine 2023. za zasade jabuka dobio je 1.121.298 dinara. Za podsticaje po hektaru 2023. godine 

SLAVICA RADOVANOVIĆ: Jel možete da prekinete ovo? Nema smisla.

ALEKSANDAR MARTINOVIĆ: A zašto da građani Srbije ne znaju koliko je jedan narodni poslanik koji se bavi poljoprivrednom proizvodnjom dobio podsticaja od svoje države? Pa meni je drago što je dobio. Meni je drago što je dobio. Objasniću vam zašto je važno da razgovaramo 

ANA BRNABIĆ: Izvinite samo još jedan sekund, ministre, samo da kažem. Ja vas molim da sednete. 

ALEKSANDAR MARTINOVIĆ: Ne pričam ništa ružno. 

ANA BRNABIĆ: Molim vas da sednete. Hvala vam što ste seli. Još narodni poslanik Jovanović da sedne i da sačeka još svojih dodatnih dva plus dva minuta i biće sve okej. Da vam kažem, da vam objasnim, ja ovaj Poslovnik koji treba da poštujem i primenjujemo niti sam pisala, niti sam učestvovala u njegovom pisanju, niti je bilo ko od ovih ljudi ovde učestvovao u pisanju. Demokratska norma je da smo nastavili da primenjujemo onaj Poslovnik koji je davno neka druga većina, a koju ste vi pravili, pisala, iz nekog razloga. Pretpostavljam zato da dozvole ministrima da kažu ono što misle da je relevantno. Ne vidim da govori bilo šta uvredljivo, ne vidim da govori ministar bilo šta od onih podataka koji su tajni. 

SLAVICA RADOVANOVIĆ: Ovo nije na dnevnom redu!

ANA JAKOVLJEVIĆ: To su neistine!

ANA BRNABIĆ: E sad, ako su neistine, vama to ide naruku, ako su ovo neistine, ide vam naruku, divno onda ako ministar priča neistine, koliko večeras će se oglasiti Miroslav Aleksić, reći da to nije tačno, tužiti ministra i taman ministar da izgubi kredibilitet. U svakom slučaju, po ovom Poslovniku koji ja moram da primenjujem, zato što je ovo demokratska institucija i najviša od svih demokratskih institucija, ministar ima pravo da priča. Ministre, ja vas molim da privodite kraju, da bi nastavio gospodin Jovanović, pa svi ostali narodni poslanici. Izvolite. 

ALEKSANDAR MARTINOVIĆ: Dame i gospodo narodni poslanici, sad pazite koliko su ovi koji nam stalno dobacuju licemerni. Juče je lider opozicije i vlasnik mandata svih ovih ljudi Dragan Đilas iznosio koliko koštaju odela, košulje, farmerke, predsednika Republike Aleksandra Vučića. Pa je onda pokazivao - evo, pogledajte, farmerke koštaju 2.000 evra ili 2.000 dolara, evo, pogledajte, patike koštaju toliko i toliko, evo, pogledajte, odelo košta toliko i toliko. E, sad, kad kažete koliko je država Srbija dala iz budžeta para svih građana Srbije jednom narodnom poslaniku iz opozicije koji se bavi poljoprivredom, to je jeres, ne smete o tome da govorite, to je zadiranje u privatnost. Ali, zato Aleksandar Vučić nema pravo na privatnost, on nema pravo da nosi pantalone, nema pravo da nosi odela, nema pravo da nosi košulje, ali zato gospodin Aleksić ima sva prava. Da ja nastavim dalje, dovoljno sam dugo u ovom parlamentu da znate jako dobro da ne možete da me dekoncentrišete, tako da vi samo nastavite dalje da dobacujete, 2023. godine. 

ANA JAKOVLJEVIĆ: To je sramota koliko si u parlamentu.

ALEKSANDAR MARTINOVIĆ: Tako je narod hteo, šta ja da vam radim. Narod koji je glasao za liste na kojima sam bio. Dakle, 2023. godine gospodin Aleksić je dobio za mere podsticaja u biljnoj proizvodnji 54.000 dinara i u ovoj godini, 2024. godini, 80.206 dinara. Suma sumarum, od 2015. do 2024. godine tri miliona 719 hiljada 158 dinara. Ali nije tu kraj. Brat Miroslava Aleksića, Ivan Aleksić, samo polako, sad ću da vam objasnim zašto ovo spominjem, kad budemo koristili sve naše mineralne sirovine, Miroslav Aleksić će dobijati dva, tri, pet puta više. To je u njegovom interesu. Ja to pokušavam da vam objasnim, a vi ste toliko nervozni. 

ANA BRNABIĆ: Ministre, molim vas da ne spominjete ničijeg brata. Molim vas. Ako postoji jedna stvar gde je crvena linija, to je svakako crvena linija. 

ALEKSANDAR MARTINOVIĆ: Isto je dobio skoro milion dinara od države Srbije, neću da navodim zašto i zbog čega, ima destileriju. Hoću da vam kažem sledeće. Ljudi koji kritikuju Vladu Srbije i kažu da vodimo lošu agrarnu politiku, koji nam kažu da ne treba da kopamo litijum, koji kažu da treba sve da stane, da ne treba da pravimo auto-puteve, da ne treba da pravimo železnice, da ništa u Srbiji ne treba da se radi, istovremeno od te države Srbije redovno naplaćuju sva prava koja im po zakonu pripadaju. Ja protiv toga nemam ništa, samo želim da građani Srbije znaju koliko se država Srbija brine o našoj poljoprivrednoj proizvodnji, o našim domaćim proizvođačima i da ne vodimo uopšte računa o tome da li je neko poslanik vlasti, opozicije, da li se bavi politikom ili ne. Kad budemo još više koristili naše mineralne sirovine, još više koristili naša rudna bogatstva, gospodin Miroslav Aleksić i svi drugi poljoprivredni proizvođači u Republici Srbiji dobijaće još mnogo, mnogo više novca da bi unapredili svoju poljoprivrednu proizvodnju, da bi kupili nove traktore, nove priključne mašine itd. 

ANA BRNABIĆ: Hvala vam. Reč ima narodni poslanik Aleksandar Jovanović. Sada imate dva minuta, pa onda imate još dva minuta. 

ALEKSANDAR JOVANOVIĆ: Samo polako. Ja ne znam da li ste vi ovde čuli za film koji se zove "Kako sam sistematski uništen od idiota"? Verovatno ste čuli. Da se obratim ovom lepotanu ovde, ministru građevinarstva. Gospodine Vesiću, jel vidite ovo? Ovo su "Šumice", snimak je od pre nekoliko dana, ortofoto snimak. Nemojte da lažete da je bilo ko posekao 468 stabala. Znate šta znači poseći 468 stabala? Napravite pustinju. A vi ste poznati po tome da kad god vidite drvo, hvatate se ko tasmanijski đavo za motornu testeru. Gurnuli ste Rakitsku reku u cev. Vi ćete da robijate za svaku nestalu reku. A sada ću da nastavim dalje. Gospodine Lončar, vi meni kažete da stojim mirno kad pomenete Aleksandra Vučića. Evo, ja vama sad kažem pred svima - vama bi bilo bolje da prestanete da klečite. Kad se pojavi Aleksandar Vučić, vi kleknete. Budite čovek, imate li vi dostojanstva, imate li vi svoje mišljenje? Ja sam vam samo rekao - šta ste izazvali time što ste optužili lekare zbog toga što sistem ne valja? A za to sam dobio uvrede. To je vaš stil. Gospođo Đedović Hajdanović, da vam kažem nešto Čukaru Pek je jedan kroz jedan vlasništvo Kineza. Ja sam samo to rekao i zbog toga su ljudi koji su do sada živeli svojim normalnim životom od poljoprivrede ostali bez svoje zemlje, zahvaljujući tome što ste vi Kinezima tu zemlju poklonili, a to nije vaše. Sada pitanje za vas, čiju to zemlju poklanjate bre? Čiji to Beograd vi poklanjate Vesiću? Ofšor kompanijama? Čije je ovo zlato? Šta mi imamo od toga? Imamo raseljavanje i trovačnicu, 15.000 mrtvih, gospodine Lončar godišnje od posledica zagađenja vazduha, Svetska zdravstvena organizacija, a vi se bavite Jadrom, gde će sve biti uništeno kao što ste sve i uništili. A vi gospođo Brnabić, niste mi odgovorili na pitanje, koliko košta Jovankina vila koja je sada vaše privatno vlasništvo? Odakle vam bre milioni za tu vilu? Hajde, odgovorite sada da svi čujemo to. Pravite se blesavi, vi ste sistematski uništili i ljude i zemlju i prirodu, od vas beže i ptice i ribe i ljudi. To ste vi. Vi ste neprijatelji ove zemlje. 

ANA BRNABIĆ: Moja greška, izvinite, gospodine Jovanović, imate još vremena, moja greška, imate do tri minuta, minut vam još dajem. Izvinite, molim vas. 

ALEKSANDAR JOVANOVIĆ: Vi mi dajete minut? Znači, vi ste mi dali sada minut? A ko ste vi da mi dajete bilo šta? Pa, niste vi ovde tu da dajete bilo kome šta, gospođo Brnabić? 

ANA BRNABIĆ: Po Poslovniku. Izvinite, Poslovnik vam je dao još dodatni minut. 

ALEKSANDAR JOVANOVIĆ: Poslovnik mi je dao. A ko je vama dao vilu gore Jovankinu? I, odakle vam pare za tu vilu? Koliko košta? Hajde, recite mi koliko košta ta vila i bazen? Sram vas bre bilo, ko vas je skrpio takve. E, imate li vi bre ljudsko dostojanstvo? Klečite pred Vučićem svi i mislite da će neko da vam ćuti. Budite sigurni, nećete kopati jadarit u Gornjim Nedeljicama, gore u Gornjim Nedeljicama mora da se nastavi, to je sve što tražimo. A građanima da poručim, evo beže od sednice. Nemamo pojam, kada ste planirali da pričamo o litijumu? Šta je, pojela maca jezik? Bežite od svega, sve što znate jeste da se bogatite, ekipa sa Dedinja, ne zna šta će sa parama dok narodu nudi dva jaja dnevno. Sram vas bilo, to ste vi. 

ANA BRNABIĆ: Sad vam je isteklo vreme. Poslaniče ja vas još jednom molim da pročitate Poslovnik. Dakle, imate tri minuta vi za postavljanje pitanja, pa onda članovi Vlade odgovaraju, pa vi onda imate još tri minuta za postavljanje pitanja, ne dam vam ja, mislim ja mogu da vam da i ja bih vam dala 30 minuta. 

ALEKSANDAR JOVANOVIĆ: Mnogo ste jaki svi, imate pare. Sram vas bilo.

ANA BRNABIĆ: Molim vas nemojte da psujete. Onda vi imate još dva minuta za zaključak. Tako da to je nekako tako. Onda kada pitate nešto retorički, pa onda kažete ministrima - maca pojela jezik, znate, vi dok pričate ta tri minuta, oni ne mogu da odgovaraju. Dakle, sad nije ovo dijalog. E sad, što se tiče vile, evo recite vi meni, narodni poslaniče, evo pred svim građanima Republike Srbije pošto nas svi gledaju, a ovo već treći put iznosite tu laž, recite mi – kada se pokaže da nisam kupila tu vilu jer, pod jedan, ja takve novce verovatno nikad u životu neću imati, ni ja, ni moja porodica, ne bih imala ni pojma koliko košta, a pod dva, znate ovo nije takva ni Vlada, ni državna administracija da bi otuđila bilo šta državno. Upravo suprotno, sređivali su i sređivali smo sve ono što je bilo uništeno, ruinirano da bi ostavili budućim generacijama u ovoj zemlji. Sad vi meni recite – kada pokažem, sutra ujutru, da sam lagali svih ovih dana da sam kupila vilu, šta onda? Hoćete li mi se izviniti? Hoćete li mi uputiti izvinjenje makar? Važi, dogovoreno. Hvala vam. Reč ima Zlatibor Lončar. Izvolite. 

ZLATIBOR LONČAR: Mislim da je sada ovo bila ozbiljna ponuda, predsednice, videćemo sutra šta će biti ujutru, nije daleko. Imam izuzetno poštovanje prema građanima Srbije koji su glasali za gospodina. Ko god da je glasao izuzetno poštovanje i što se tiče njega rekao sam, ali evo samo o tome o čemu pričamo. Malopre ja se zahvaljujem zdravstvenim radnicima, čestitam im na onome šta su radili, kako su radili, on čovek sad izađe i kaže da ja njih ne znam šta, ne znam šta im radim. Znači, morate samo da odlučite za šta ste, da li ste da postoji sistem, da funkcioniše, da se radi ili niste za to. Znači, samo se to odlučite. Ja mislim da je to krajnje jednostavno. Samo ovo kažem zbog građana Srbije koji su glasali za vas. Ali, gospodine, Tuto, vi sad kažete da ne trebaju da operišu. Znači, odlučite se šta hoćete, da ne operišu, a da ne bude 70.000 ljudi. Vi morate da vidite sami sa sobom šta hoćete, ja tu ne mogu da vam pomognem, na žalost. 

ALEKSANDAR JOVANOVIĆ: Čekaš Vučića da ti kaže šta da kažeš.

ZLATIBOR LONČAR: Što se tiče Aleksandra Vučića, razmislite zašto vam je on tolika opsesija. Zašto morate na svaki Ali, ja ću Gospodine Tuto, molim vas. Molim vas. Molim vas, nemojte da ste nervozni. Ja ću čekati Vučića koliko god je potrebno. Za razliku od vas taj Vučić je napravio i uradio što vi, Tuto, nećete uraditi u 18 života. Jel znate?

ALEKSANDAR JOVANOVIĆ: Tako možeš svojoj ženi da kažeš, obrati pažnju kako se izražavaš.

ZLATIBOR LONČAR: Gospodine Tuto, obratite pažnju na ponašanje. Nemojte da pominjete porodicu jer preći ćete liniju, a ja vam to ne preporučujem, znate. 

ALEKSANDAR JOVANOVIĆ: Ti njega čekaš za sve u životu, ne možeš ništa bez njega.

ZLATIBOR LONČAR: Znači, porodicu ne pominjite. Ja ti kažem. Prema tome, odluči se šta hoćeš i siguran sam – možeš ti to mnogo bolje. Možeš i bolje i jače i brže, siguran sam. Međutim, da se obratim građanima Srbije i glasačima, pošto Šolakovi mediji podržavaju sve ovo što se radi i unose dezinformacije među ljude da opisi skenera nisu urađeni i da neće biti urađeni nedeljama. Građani Srbije, urađeni su svi opisi, ali jedan broj građana nije došao da uzme svoj opis skenera. Molim, najljubaznije, sve građane – dođite, uzmite svoje opise skenera, i zbog vas i zbog nas, da možemo da idemo dalje, ako trebamo da nastavimo dijagnostiku da bi je radili i da bi to što pre uradili. Poruka građani Srbije – kod nas su stalno neki izbori i biće izbora, imajte sve ovo na umu. Mnogo toga se radi, ali pogledajte kolika neozbiljnost. Ako ne budemo shvatili, ako se budemo igrali sve ovo može da se sruši kao kula od karata. Mogu da dođu ovakvi ljudi i znate šta će biti. Imajte to na umu. 

ANA BRNABIĆ: Hvala. Reč ima Goran Vesić. Izvolite. 

GORAN VESIĆ: Dobro. Dobro smo počeli, znači priznali smo da je kum izgradio zgradu, samo se sporimo da li je bilo 461 stablo ili 430, kako reče poslanik. Ja sam video da je 461, možda 430, možda 480, ja mislim da je i jedno mnogo, jedno stablo mnogo, ali ajde, oko toga se sporimo. Znači, sad smo utvrdili da je kum sagradio zgradu, a ko ne veruje, pošto smo pričali o tome da se ne vidi, ljudi neće da priznaju, evo ovde sad sam pričao sa nekim kolegama ministrima koji žive u tom kraju, svi znaju gde je ta zgrada, zove se park Šumice, odmah pored Osme gimnazije, tako da tu možemo zaista da napravimo, ja zaista mislim da treba da proverimo to, da ta zgrada postoji. Ona se nalazi, ne daj bože, poslanik nam reče, pokaza nam sliku Šumica, nije ušao u Šumice, pa ne daj bože da je ušao, još je trebao da poseče i Šumice da biste vi bili srećni. Prema tome, znamo da zgrada postoji, znamo da je posečeno 461 ili kako vi rekoste 430 stabala, znamo i to smo utvrdili i znamo da je kum i da postoje dvostruki aršini. I još nismo samo utvrdili, ubeđuje nas čovek da nema zgrade. Dobro je, i to ćemo da je utvrdimo, evo da pokažemo zgradu, slikaćemo zgradu, kao što nas ubeđuju da nema puta, da nema pruge, e sad nas ubeđuje da nema zgrade, ima zgrade i svi znaju koji žive tamo i te kako ima, lepa ekskluzivna zgrada,nikakv problem sa tim i zaista je čovek dobio dozvolu za to. Samo da vidimo kako je moguće da nestane zelenilo, pošto postoji satelitski snimak pre nego što je sagrađena zgrada gde se vidi zelenilo i postoji satelitski snimak posle i kako je moguće da nema zelenila i kako je moguće, jer i neki drugi ljudi su imali dozvole. Ja moram da vas podsetim da na Banovom brdu je čovek imao regularnu građevinsku dozvolu pa su se bunili stanari, pa su uputili poziv, pa je na kraju čovek odustao od regularne građevinske dozvole, kao tu je nekad bio park i na kraju su prihvatili zahtev svih tih ljudi koji su se bunili i nije to prvi put. Bilo je i u bloku 37, regularna građevinska dozvola, pa isto tako su se vezivali za drveće, pa kako se ovde niko nije vezivao, kako ovde da nestane 461 stablo. Prema tome, to smo utvrdili i to je dobro što smo utvrdili i što ste priznali i to je dobar put da na kraju priznate šta se desilo. Mi nismo rekli da vi imate veze sa tim, samo smo rekli da imate dvostruke aršine da vašeg kuma ne prozivate, a druge ne prozivate. Ništa drugo i to nije lepo, nije u redu. Jednostavno ako želite, ako svoju politiku zasnivate, sad da vam dam jedan savet kao neko ko se bavi duže politikom, ako svoju politiku zasnivate na ekologiji, onda morate da budete dosledni prema svima, onda ne može kum da seče a neko drugi da ne seče, jednostavno, onda morate da mu kažete kume, nemoj, stani kume, šta to radiš kume, ej, sečeš drva kume i to tako funkcioniše jednostavno. Na kraju kada smo kod stajanja pred predsednikom Vučićem, znate predsednik Vučić je dobio najviše glasova u istoriji Srbije na direktnim izborima i naravno da je svakome od nas ponos da stanemo pred predsednika Vučića, a video sam kako ste vi u Pirotu stajali pred njega i čekali ga da dobijete mini hidroelektranu. Prema tome kada ste mislili da ćete dobiti mini hidroelektranu, nije vam bio problem da stojite i da čekate. Hvala. 

ANA BRNABIĆ: Hvala. Reč ima ministar Dubravka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Samo bih da pojasnim još jednom da niko nikom ne otima nikakvu zemlju, niti je otimao. Zemlja za koju je izvršena eksproprijacija je uredno plaćena. Neko može da tvrdi suprotno ili da bude nezadovoljan nakon što je to uradio i pristao i dogovorio verovatno isto onako kao što je gospodin Kokanović što nije uspeo da proda svoju zemlju, ali to nije razlog da pričamo sa toliko laži i dezinformacija kada je u pitanju strateško partnerstvo Srbije i „Zijin Group“. Naime, godišnja proizvodnja suvog koncentrata bakra na nivou kompanije „Serbia Zijin Coper“, gde je Republika Srbija strateški partner je 520 hiljada tona, a prošle godine, dok nije bila završena topionica, proizvedeno je 74 hiljade tona katodnog bakra, što se povećalo i povećaće se u ovoj godini negde na dva i po puta više. Znači, očekivanja su da ćemo doći na 200 hiljada tona proizvodnje katodnog bakra, a sav koncentrat koji je proizveden u „Serbia Zijin Coper“, gde je Republika Srbija strateški partner, dalje se prerađuje upravo u toj topionici i gde dobijamo finalni proizvod, što Srbiju dovodi na drugo mesto u Evropi po proizvodnji katodnog bakra i mislim da je to jedna zavidna pozicija na koju treba da budemo ponosni i o kojoj treba da pričamo. Kada pričamo o stablima, za informaciju narodnog poslanika koji sa mnogo neistine iznosi činjenice po pitanju kompanije „Zijin“, zaboravlja da kaže kao ekološki aktivista da je od početka godine posađeno 230 hiljada sadnica drveća, ali verovatno to nije bitno, zato što nisu u pitanju kumovi i prijatelji, pa onda zaboravljamo da li se nešto seče ili se sadi ili je bitno ili nebitno ili ko kome poklanja zemlju da bi se onda borio protiv, recimo, projekta „Jadar“. Takođe se zaboravlja, kada pričamo o cevima u rekama, pošto nakaradno pričamo o svemu, pa rudarenje zovemo kopanjem, a male hidroelektrane zovemo stavljanje cevi u reke, a nažalost ili na sreću, pošto smo od 2020. godine sprečili izgradnju u zaštićenim područjima, što moram da priznam da nijedna zemlja EU nije uradila, ali gospodin narodni poslanik zaboravlja da je sam tražio dozvolu za izgradnju hidroelektrane i to na Staroj planini 2016. godine, pa verovatno od tada, od kada mu to nije pošlo za rukom, je postao izričit protivnik takvih projekata, ali, opet, to su dupli aršini. Ono što moram da pohvalim je da smo bar naučili koliko je rudna renta za mineralne sirovine, pa je tačno da je ona 5%. Napredujemo, pošto u Predlogu zakona za zabranu iskopavanja litijuma stoji da je ona 3%. Samo bih podsetila na činjenicu svih onih koji se zalažu da se apsolutno svako rudarenje prekine, ne samo što bi u tom slučaju ostali i bez građevinskog materijala i bez pijaće vode, da je rudna renta 2012. godine bila 3,7 milijardi dinara, a da je 2023. godine iznosila 16,8 milijardi dinara, znači, četiri puta više, a da je samo u prvih šest meseci 2024. godine dostigla 15 milijardi dinara. Možda to nisu velika sredstva za narodnog poslanika koji priča negativno o svim mogućim aktivnostima kada je rudarstvo u pitanju, ali mislim da dokazuje, pre svega, i pokazuje rast ovog sektora, rast na zdravim nogama i rast koji želimo da nastavimo da promovišemo. Drago mi je da smo čuli bar jedan tačan podatak, a u gomili laži i neistina. Naravno, o duplim aršinima bolje da i ne govorim više. Hvala vam. 

ANA BRNABIĆ: Hvala. Reč ima ministar Adrijana Mesarović. Izvolite. 

ADRIJANA MESAROVIĆ: Zahvaljujem se, predsednice. Poštovani narodni poslanici, samo kratko da se nadovežem na ove dvostruke aršine. Trebala sam to možda učiniti u prvom delu izlaganja, a vezano za postupke privatizacije, odnosno za postupak privatizacije RTB „Bora“ i strateškog partnerstva sa „Zijin Mining Group“. Godine 2007. kada je pokušana privatizacija u bukvalnom smislu reči privatizacija, ne strateško partnerstvo, ovog preduzeća, tada je bio pokušaj zaključenja ugovora o sto posto prodaji imovine, ali i zaključenje ugovora o prenosu, o odobrenju za eksploataciju takođe 100% rude kojom raspolaže RTB „Bor“. Naravno, raskinuto je. „Kuprom International“ d.o.o Beograd je bio potencijalni kupac. Nije ispunio nijednu obavezu, a Republika Srbija je nakon konsolidacije ovog preduzeća ušla u strateško partnerstvo gde i dalje ima vlasnički udeo u ovom preduzeću, i dalje ima apsolutnu kontrolu nad poslovanjem ovog preduzeća. Kao što je koleginica Đedović rekla, danas ovo preduzeće ima preko 6.000 zaposlenih. Kada pričamo o dvostrukim aršinima, moramo našim građanima da pomenemo da je 2007. godine taj aršin važio i bio takav da je tada bilo u redu prodati sto posto imovine ovog preduzeća i da je tada bilo u redu zaključiti ugovor o odobrenju eksploatacije ove rude. Kada sam već uzela reč, volela bih sa građanima Republike Srbije i sa uvaženim narodnim poslanicima i, svakako, sa kolegama ministrima da podelim nekoliko podataka koji se tiču privatizacije i uopšte postupka privatizacije preduzeća koja su u vlasništvu Republike Srbije. U periodu od 2011. do 2012. godine zaključeno je 2.286 privatizacionih ugovora za preduzeća koja su u tom momentu zapošljavala preko 257.000 radnika. Od tih 2.286 ugovora, raskinuto je u tom periodu 670 privatizacionih ugovora, odnosno čak 30% privatizacionih ugovora u istom periodu kada su zaključeni zato što se prodavalo braći, kumovima, drugarima, prijateljima koji te ugovorne obaveze nisu mogli da ispune. Dragi i uvaženi narodni poslanici, dragi građani, u periodu od 2013. do 2024. godine zaključeno je ukupno 79 privatizacionih ugovora, od čega je 19 raskinuto, a od tih 19, 12 ugovora je raskinuto koji su zaključeni u periodu od 2001. do 2012. godine. I ja sam jedna od onih koja stoji mirno pred Aleksandrom Vučićem dok se u Njujorku bori za Republiku Srbiju. I ja sam jedna od onih koja stoji mirno pred Aleksandrom Vučićem zato što sam 2012. godine ostala bez posla u Razvojnoj banci Vojvodine, koju je žuti režim rasturio, gde je 1000 ljudi ostalo bez posla i na ulicama i zato što sam verovala u politiku Aleksandra Vučića i zato što moji prijatelji i moja rodbina i ja danas imamo gde da radimo, u jednoj ekonomski i politički snažnoj zemlji. Hvala. 

ANA BRNABIĆ: Hvala vam. Poslanik Jovanović nije više tu. Imao je pravo na još dva minuta. Idemo dalje. Narodni poslanik Žarko Ristić. Izvolite. 

ŽARKO RISTIĆ: Poštovana predsedavajuća, poštovani građani Srbije, slušajući već četiri dana razne analize o rebalansu budžeta, shvatam da je sve ovo samo jedna predstava u kojoj vlast reklamira da je mnogo postigla, a opozicija reklamira kako je to propast. U stvari, pravi cilj je vratiti sve ovo u Skupštinu i nezadovoljne ljude sa ulice pomeriti u male ekrane. Međutim, mene interesuje zašto nije ništa opredeljeno ovim rebalansom budžeta za predstojeće izbore na Kosovu i Metohiji. Svi treba da znate da su tamo izbori raspisani. Kampanja je u punom jeku. Ako ste mogli da pomognete Hilari Klinton sa pet miliona dolara, ako ste poslali i ministra Starovića kao najdirektniju podršku kampanji Kamale Haris u sred Čikaga, što sigurno nije jeftino i puno košta građane Srbije, da li planirate da sa nekim novcima i Srbe na Kosovu i Metohiji pomognete u kampanji? Hvala. 

ANA BRNABIĆ: Poštovani narodni poslaniče, nisam sigurna da članovi Vlade znaju kome ste uputili pitanje, zato što, na kraju krajeva, i to što ste rekli nije istina, pa ne znam ko bi mogao da demantuje neistinu. Taj novac neki, ja ne znam, ali vi morate da kažete kome upućujete pitanje. Hajde ponovo, imate sada još tri minuta. 

ŽARKO RISTIĆ: Hvala. Pa pitanje je upućeno celom ovom parlamentu, Skupštini – da li znate da su raspisani izbori na teritoriji Kosova i Metohije i kako će se vi odnositi prema tome? To je prvo pitanje. Drugo pitanje – ako ste dali podršku i direktno učestvovali u izbornoj kampanji prema Hilari Klinton i dali pet miliona dolara, da li možete da odvojite deo novaca za Srbe na Kosovu i Metohiji? 

ANA BRNABIĆ: Jel to sve? 

ŽARKO RISTIĆ: Da. 

ANA BRNABIĆ: Dobro. Ministar Nemanja Starović ima reč. NEMANJA STAROVIĆ : S obzirom da je uvaženi narodni poslanik izneo tvrdnju da sam kao ministar u Vladi Republike Srbije, kako reče, podržao jednog od kandidata na američkim predsedničkim izborima, želeo bih da naravno objasnim da se radi o neistini i da pružim adekvatno objašnjenje. Kao što znate, dakle, mi se ne opredeljujemo kada su u pitanju izbori u stranim državama, a ja sam lično bio gost na konvenciji Demokratske partije u SAD-u, kao što su i drugi predstavnici iz naše države prisustvovali konvencijama i skupovima i druge velike političke partije u SAD-u. Gostujući i na toj konvenciji u Čikagu, ja sam vrlo jasno istakao više puta, o tome su izveštavali i naši mediji, da se mi ne opredeljujemo o američkoj predsedničkoj izbornoj trci, već da želimo da našim prisustvom ukažemo na to kakvi su stavovi naše države i sa kakvim problemima se naš narod suočava, pogotovo, na prostoru Kosova i Metohije, a takva velika konvencija, uz prisustvo ne samo više desetina hiljada ljudi, već sa značajnim brojem onih koji čine politički establišment u SAD, uvek predstavlja dobru priliku za tako nešto. Što se tiče vaše tvrdnje da mi ne znamo da su zakazani izbori za pokrajinski parlament unutar sistema privremenih institucija samoupravo za početak februara meseca, ni to nije tačno, ali nisam razumeo do kraja ono što vi sugerišete u vašem pitanju da mi treba da izdvojimo nekakav novac ili budžetska sredstva za održavanje tih i takvih izbora. Da li će srpski narod i nealbansko stanovništvo koje je lojalno Republici Srbiji učestvovati na tim izborima, to je odluka koju će oni sami preko svojih legitimnih političkih predstavnika da donesu u vremenu koje je pred nama, a mi ćemo, kao što je to i do sada uvek bio slučaj, podržati onu i onakvu odluku koju oni donesu. Međutim, optuživati Vladu Republike Srbije da nema senzibilitet za probleme sa kojima se naši sunarodnici suočavaju na prostoru naše južne pokrajine, nije fer i ne odgovara istini. Pa, evo, pre svega pre nekoliko dana smo na posebnoj sednici Vlade Srbije usvojili zaključak čiji sastavni deo jeste i operativni plan koji predviđa izdvajanje veoma zamašnih budžetskih sredstava za pomoć našem narodu na Kosovu i Metohiji, uz sve ono što se, naravno, i do sada izdvajalo, govori se o paketu koji je u vrednosti od više desetina miliona evra, naravno, u dinarskoj protivvrednosti. Naš paket mera je sveobuhvatan, usudio bih se da kažem da je najsveobuhvatniji u poslednjih 25 godina. S jedne strane on podrazumeva one jasne i dobro zasnovane i utemeljene zahteve upućene prema Međunarodnoj zajednici, koji podrazumevaju povratak na status kvo ante, odnosno na period pre nego što je Aljbin Kurti uništio i urušio Briselski sporazum. A kada govorimo o našem paketu mera, on ima svoju pravno-političku i svoju socio-ekonomsku dimenziju. Kada govorimo o pravno-političkoj dimenziji, to znači da mi proglašavamo sve one institucije, organe koji su u Prištini formirani nakon februara 2008. godine i čine jednostrano proglašenje nezavisnosti Kosova i Metohije za nepostojeće ukoliko su u suprotnosti sa ishodima briselskih pregovora. Takođe, biće formirano specijalno tužilaštvo koje će imati zadatak da procesuira krivična dela na području Kosova i Metohije sa posebnom pažnjom na krivična dela protivu bezbednosti naših građana, čime se popunjava postojeći pravni vakuum. Kada govorimo pak o socijalno-ekonomskim merama i njihovoj sveobuhvatnosti, mi ćemo kroz te mere obezbediti i građevinski materijal za izgradnju kuća, pomoćnih objekata, njihovu sanaciju, dodatnu pomoć za mikro i mala preduzeća, za naše poljoprivrednike. Obezbedićemo za 300 nezaposlenih lica dodatnu naknadu od 60.000 dinara, za pet hiljada nezaposlenih lica u stanju socijalne potrebe naknadu od 20.000 dinara. Uvodi se tzv. užinski dinar za svu decu koja idu u vrtiće, osnovne i srednje škole u visini od 5.000 dinara mesečno, besplatni paketi udžbenika u vrednosti od 20.000 dinara itd. Naravno da većina tih mera kreće sa primenom i pre kraja ove godine ili sa početkom 2025. godine. Mislim da su naši sunarodnici na Kosovu i Metohiji i te kako dobro upoznati sa ovim merama i povratne informacije koje dobijamo iz naših opština sa samog terena su izvanredno pozitivne i još jednom potvrđuju da postoji jedna veoma visoka mera uzajamnosti i poverenja između našeg naroda koji živi na prostoru Kosova i Metohije i državnog rukovodstva Republike Srbije. Hvala. 

ANA BRNABIĆ: Hvala. Idemo dalje. Reč ima narodni poslanik Branimir Jovanović. Izvolite. 

BRANIMIR JOVANOVIĆ: Hvala. Poštovana predsednice, poštovani ministri, koleginice i kolege, prvo pitanje upućujem ministru građevinarstva, saobraćaja i infrastrukture, gospodinu Goranu Vesiću i odnosi se na nastavak radova na izgradnji Moravskog koridora. Za pohvalu je što je u funkciji već deonica od Pojata do Kruševca i drago mi je da je Moravski koridor taj koji se gradi po najvišim standardima i što će biti prvi koridor sa kompletnom optičkom infrastrukturom. Vi ste, gospodine Vesiću, malopre se i dotakli te teme i rekli ste da možemo do kraja godine da očekujemo otvaranje deonice i do Vrnjačke Banje, do Trstenika, do Vrnjačke Banje. Interesuje me i pretpostavljam da ćemo moći uskoro da očekujemo otvaranje deonice do Mrčajevaca, ali ono što je veoma značajno i što najviše zanima građane Kraljeva, kada možemo da očekujemo otvaranje deonice od Preljine do Kraljeva, jer je to veoma važno za građane koji se nalaze u ovom delu Srbije? Drugo pitanje takođe odnosi se na deonicu, odnosno na projekat koji je u početnoj fazi. Interesuje me kako će teći njegova realizacija, a to je brza saobraćajnica između Kraljeva i Novog Pazara? Koliko je ta deonica važna za građane Novog Pazara, podjednako je važna i za građane Kraljeva. Ona je, pre svega, važna za turistički potencijal ovog dela Srbije. Ono što nas, takođe, interesuje jeste deonica kuda će prolaziti. Ono što je važno zbog građana da znamo, dobro, već razumemo da to neće biti proširenje postojećeg puta koji se odnosi na Ibarsku magistralu, pa bi bilo dobro i da nam obrazložite i detaljnije objasnite kuda će ići taj put? Drugo pitanje, odnosno drugi deo pitanja želim da postavim ministarki za državnu upravu i lokalnu samoupravu gospođi Jeleni Žarić Kovačević. Mi smo ovde u maju mesecu, kao rezultat međustranačkog kompromisa i međustranačkog dijaloga, doneli izmene zakona da građani mogu da glasaju samo na biračkim mestima na kojima su u tom trenutku bili prijavljeni do 3. jula 2023. godine. Ono što me interesuje je kako teče proces sada ažuriranja biračkog spiska, da ova tema ne bi ostala na tom nivou kakva je i bila u maju mesecu, i šta se dešava sa onim građanima koji su upisani u birački spisak i morali zapravo da budu vraćeni u birački spisak do 3. jula 2020. godine na adresama na kojima su bili prijavljeni, jer je zaista ova tema, odnosno to vraćanje u birački spisak unela negde zabunu i kako će dalje biti tretirani ti birači? Hvala za sada. 

ANA BRNABIĆ: Hvala. Reč ima ministar Jelena Žarić Kovačević. Izvolite. 

JELENA ŽARIĆ KOVAČEVIĆ: Hvala vam mnogo na postavljenom pitanju. Verovatno ste se od ovolikih priča o dvostrukim aršinima setili i biračkog spiska kog se sada opozicija ne seća, ali hvala što ste nas vratili na teren izbornog zakonodavstva i teme biračkog spiska od pre nekoliko meseci, jer ono što je tada bilo u žiži javnosti plasirano od strane opozicije - zapravo ideja kako birački spisak nije dobar i kako treba učiniti određene izmene. Mi se svi sećamo dijaloga na kojima su učestvovali predstavnici vlasti, predstavnici opozicije, to se dešavalo godinama unazad, uvek smo bili tu da pomognemo svima i da učinimo sve da unapredimo naše izborno zakonodavstvo i onda je, kada smo unapredili izborno zakonodavstvo, opozicija rešila da birački spisak nije dobar. Kao što se kaže kod nas - ko gubi ima pravo da se ljuti, oni su se mnogo ljutili, pa su onda pričali kako Ministarstvo državne uprave i lokalne samouprave ne postupa sa biračkim spiskom na zakonom utvrđeni način i onda su došli u Ministarstvo državne uprave i lokalne samouprave i uverili se da zapravo sa biračkim spiskom apsolutno ne postoji nikakav problem. Ono što želim da kažem jeste da se svi sećamo da je formirana Radna grupa za unapređenje izbornog procesa ovde u okviru Odbora za ustavna pitanja i zakonodavstvo. Ta Radna grupa počela sa poslom onako kako je počela. Mislim da je počela loše. I upravo da bi mogla da vrši kontrolu, odnosno nadzor za šta je i formirana, ja sam bila ta koja je sazvala sastanak u Vladi Srbije sa članovima Radne grupe i zamolila da dolaze kao Radna grupa koja je formirana u okviru Skupštine Srbije, a ne da dolaze samostalno, jer su ranije i dolazili samostalno. Izašli smo im u susret maksimalno sa svim njihovim zahtevima koji su bili postavljeni pred nas, bez obzira na to što su tada zaposleni u Ministarstvu danonoćno radili da bismo došli do onoga što se zvalo primena zakona koji smo usvojili. Nemam ništa protiv i uvek ćemo primenjivati zakone koje je usvojila Narodna skupština, ali jedna od negativnih posledica je bila ta što smo morali da više od 52.000 ljudi vratimo na prethodne adrese, a druga negativna posledica je bila ta što više od 12.500 ljudi nije moglo da glasa na izborima juna meseca ove godine, jer su glasali na adresama na koje smo ih vratili decembra meseca prošle godine. Smatram da to nije dobra stvar, nije u duhu demokratskih principa koje su propagirali naročito iz Radne grupe za unapređenje izbornih procesa, ali onda smo shvatili da su sve lokalne samouprave, odnosno sve gradske i opštinske uprave uradile svoj posao, da su donele rešenje, da su svi ljudi vraćeni i sada imamo više od 60.000 ljudi koje treba vratiti tamo na mesto gde treba da budu u tom biračkom spisku, a upravo kao rezultat primene Zakona, u izmenama Zakona o jedinstvenom biračkom spisku, koje je Narodna skupština usvojila. Mi smo ovih proteklih meseci radili jednu analizu posle sprovođenja čitavog izbornog postupka i kada smo sve to završili, mi smo radili analizu u Ministarstvu, prosto razmišljali smo o tome na koji način mi možemo efikasno da vratimo te ljude, ali da to uradimo na jedan kvalitetan način da ne bi bilo grešaka, jer nam se obraćaju i fizička lica sa dopisima i sa pitanjima - gde sada ja glasam, kad ću moći, kako, gde ću sledeći put moći da glasam, na kojoj adresi sam ja sad, kako, gde se nalazim u biračkom spisku? Zapravo, jako je kompleksna situacija zato što je birački spisak evidencija koja je oličenje svih drugih evidencija koje se vode u Republici Srbiji. Mi smo dosta sarađivali, jako dobro sarađivali sa MUP-om koje nam je davalo potrebne informacije. Imali smo sastanak sa ODIHR-om juče i razgovarali smo o procesu ažuriranja biračkog spiska, o procesu neke reforme biračkog spiska. To je jedno vrlo škakljivo i vrlo delikatno pitanje koje podrazumeva mnogo različitih stvari. U to su uključeni i pravnici, informatičari itd. Jedino što mogu da vam kažem jeste da će Ministarstvo državne uprave i lokalne samouprave se potruditi da ponovo bez greške uradi posao. Ono što želim da kažem građanima Srbije je da mogu da imaju apsolutno poverenje u ono što radi naše ministarstvo, da mogu da imaju apsolutno poverenje u birački spisak u kome se svi nalazimo, jer i sa pritiscima i bez ikakvih pritisaka birački spisak je nešto što se vodi na takav način kako se vodi. Mi smo tu da te postupke unapređujemo i to ćemo i činiti. Hvala vam na pitanju. 

ANA BRNABIĆ: Hvala. Reč ima ministar Goran Vesić. 

GORAN VESIĆ: Hvala. Hvala na tom pitanju. Taj put je veoma značajan i vi znate da na potezu Moravskog koridora živi 500 hiljada ljudi. Kao što sam rekao malopre, mi ćemo do kraja ove godine završiti ukupno skoro 30 kilometara, znači prvih 19 kilometara 950 metara od Koševa do Trstenika, sa petljom Trstenik, a potom ćemo završiti dodatnih devet kilometara 860 metara od petlje Trstenik do petlje Vrnjačka Banja. Znači, to kada saberete malo je preko 30 kilometara i to je ono što ćemo završiti. Inače, planirano je bilo ove godine da se radi samo od Trstenika, a da se radi tamo od Preljine prema Adranima. Međutim, znate da je bilo protesta građana. Na kraju je sve to rešeno i omogućeno je investitoru, odnosno izvođaču da radi, tako da sada radimo punom parom čitav taj deo. Očekujem, iskreno govoreći, do 1. juna da završimo deo od Preljine do Adrana, uključujući Mrčajevce, petlja Mrčajevci je pre toga, kao što sami znate, i tako ćemo završiti, odnosno skoro spojiti Kraljevo. Ja sam iz tog kraja, kao i vi, pa jako dobro znate o čemu pričate. Neće biti Kraljevo bukvalno potpuno na autoputu, ali prva petlja će biti spojena. Ostaje taj deo da se završi između petlje Adrani i petlje Vrnjačka Banja, a ja očekujem, skoro sam siguran da je moguće to završiti do kraja naredne godine. To znači da mi možemo do kraja naredne godine da imamo kompletan autoput, 112 kilometara, da spojimo dva autoputa, Miloš Veliki i autoput Beograd - Niš, i da na taj način uspešno završimo sve što nam je važno za Moravski koridor. Veoma sam srećan što ste me to pitali zato što je to, kažem, znate i sami, možda jedna od naših najvažnijih saobraćajnica, a sigurno najvažnija u tom kraju. Ako gledamo, videli ste sada da predsednik Vučić govori o tome da gradimo gore "Osmeh Vojvodine", da radimo Banatski autoput, da ćemo raditi u budućnosti prema Vršcu. To je nešto što se sada projektuje i to ćemo videti kada je moguće, ali će se jednom raditi. Tu ostaje suštinski da se pokrije ovaj deo Srbije, Šumadija i zato je važna brza saobraćajnica Karađorđe, zato će to pokriti i Mladenovac, i Aranđelovac, i Topolu, i izaći tamo na autoput Miloš Veliki, kod Čibutkovice, tamo kod Lazarevca. Važan je ovaj Moravski koridor, jer ćemo na taj način suštinski premrežiti Šumadiju mrežom autoputeva i brzih saobraćajnica i omogućiti zaista da naši ljudi mogu u tom kraju da žive, u jednom mestu da žive, da rade u drugom mestu i zaista omogućiti nove investicije i razvoj turizma i sve ostalo. Kada pričamo o samom autoputu, odnosno brzoj saobraćajnici Kraljevo - Novi Pazar, ona se tek projektuje i mi ćemo tek u drugoj polovini 2026. godine završiti projekat. Naravno, kada će se raditi, zavisi od toga kada će biti novca, ali je važno da radimo projekat, važno je da sada usvajamo plan posebne namene koji reguliše taj put i to znači da ćemo u nekoj budućnosti početi da radimo i taj put. Zašto je taj put važan? Prvo, ne samo da povezuje Kraljevo i Novi Pazar i Rašku, naravno, koja je tu na putu, već taj put ima 94,7 kilometara, suštinski 83,4 kilometra deonica između Kraljeva i Novog Pazara i imamo dodatnih 11,3 kilometra koji vodi do Jarinja. Znači, tu takođe radimo brzu saobraćajnicu, tako da će to za naše sunarodnike koji žive na severu KiM značiti da će biti od administrativne granice povezani brzom saobraćajnicom sa svim mestima u Srbiji i to je posebno za nas značajno. E, sad, pošto sam rekao da se trenutno radi plan, ta brza saobraćajnica se uključuje na petlju Jadrane, tamo iznad Kraljeva kad krenete prema Čačku, znači tu se uključuje i onda obuhvata na teritoriji opštine Kraljevo, katastarska opština Jadran i Bare, i Bogutovac, i Bresnik, i Brezna, i Vrdila, i Drakčiće, i Jarčujak i Konarevo, Maglič, Mrsać, zatim Mataruge, Uške, Zamčanje i Cerje. To su te katastarske opštine na teritoriji opštine Kraljevo. Izvinjavam se, ja sam iz Kraljeva, pa znam malo ove opštine šta sve tamo ima od sela. Znači, ono što je važno neće svuda ići postojećim putem, delom će ići, dvadesetak kilometara, jer nije moguće, tamo nije moguće širiti, ali ćemo koristiti naravno, taj put će ostati kao lokalni put. Mi sad, kao što znate, Ministarstvo kulture je uradilo, rekonstruisalo Maglič, sad ćemo raditi most prema Malgiču i realno će ta brza saobraćajnica otvoriti, recimo Maglič koji će postati prava turistička atrakcija. E, sad, kad smo u Raškoj, to su Baljevac, Bela Stena i Beoci, i Biljanovac, pričamo o katastarskim opštinama, i Varevo, i Draganići, Žutice, Korvaće, Kućane, Matkovice, Nosane, Povlica, Manoviće, Paskanja, Pobrđe, sama Raška, Revati i Supnje. Tu završavamo samu Rašku, tu katastarsku opštinu i onda nam ostaje u Novom Pazaru Batnik, Koprivnica, Postanje, Požežina i Rudnica i to su vam katastarske opštine kroz koje će prolaziti ta brza saobraćajnica. Naravno da ćemo mi u narednom periodu imati jednu prezentaciju, videćemo da li će biti Novi Pazar, Raška, jedna od te dve opštine sigurno, gde ćemo pozvati sve mesne zajednice, gde će ljudi videti gde će sve prolaziti brza saobraćajnica. Čućemo i šta ljudi predlažu, predsednici mesnih zajednica, predsednici opština ili grada, pošto je Novi Pazar grad, i Kraljevo je takođe grad, kako bismo mogli da napravimo najoptimalniju opciju. Ono što je važno i to želim da vam kažem, mi ćemo time našu srpsku kraljevsku dolinu, dolinu Ibra, gde se nalazi najveći deo svega što imamo iz srednjeg veka, potpuno otvoriti i omogućiti ljudima to da vide, a tu su nam i Žiča, i Studenica, Tuznanje , imamo Deževu i Petrovu crkvu, imamo i Gradac, zadužbinu Jelene Anžujske. Imamo dve Pavlice, Staru Pavlicu, Novu Pavlicu. Stara Parlica koja zaslužuje da bude rekonstruisana, jer je to možda jedna od naših najstarijih crkava, iz ranog Vizantijskog perioda iz vremena pre nego što su Sloveni došli na Balkan. Nova Pavlica je zadužbina viteza Musića, braće Musić, koji su bili vitezovi kneza Lazara, koji su posvetili to svojoj majci. Imamo tu Maglič o kome sam pričao. Imamo još ruševine, dva grada koje takođe treba da otvorimo za turiste, to su Brvenik prema Kopaoniku i Jelača. Imamo takođe u Novom Pazaru spomenike kulture. Zato je osim samog razvoja tog kraja, važno da se izgradi ta brza saobraćajnica, jer kada se izgradi brza saobraćajnica sve će to postati dostupno i svaka ekskurzija može da poseti taj kraj. Mi inače, trenutno sa EU radimo na projektu i završavamo to, pošto radimo projektovanje pruge Stalać-Kraljevo-Rudnica. To je pruga koja će takođe ući u rekonstrukciju i ono što je važno i što treba da znaju oni koji žive u Novom Pazaru da projektujemo dvadesetak kilometara pruge od Raške do Novog Pazara, pošto Novi Pazar nije povezan na prugu i oni treba da budu povezani na prugu, jer su veliki industrijski centar i veliki su centar i to će rasteretiti puteve i sve ostalo. Ono što takođe treba da znaju ljudi iz Novog Pazara, istovremeno sa izgradnjom ove brze saobraćajnice planiramo i obilaznicu oko Pazara koja je počinjana, obećavana i ne znam šta se sve nije radilo. U međuvremenu je pitanje, jer jedan deo trase ne može više da se koristi, tako da ćemo uraditi i samu obilaznicu oko Pazara. Tako da radimo na toj brzoj saobraćajnici. Ona je veoma važna i kažem, kada bude završeno projektovanje, trenutno se projektuje, to će biti druga polovina 2026. godine, mi ćemo tada biti spremni da zajedno sa Ministarstvom finansija sednemo i da vidimo kada ćemo imati finansijska sredstva. To ne zavisi samo od nas, mi svi radimo zajedno, dotle će se i neki drugi projekti završiti, pa ćemo onda moći da izađemo pred građane da kažemo kada će se zaista ta brza saobraćajnica i graditi. Hvala na ovom pitanju. To je pitanje zaista značajno. Kažem vam, sada su ljudi čuli gde će sve prolaziti brza saobraćajnica. Znam taj kraj pa sam se bavio svakim od ovih sela, ali ćemo napraviti jednu prezentaciju, pa ćemo razgovarati o tome i sa građanima i sa predstavnicima mesnih zajednica da svi vide kuda će ići brza saobraćajnica. To će značiti život za taj kraj. Videćete koliko će se brže stizati, ne samo iz Novog Pazara, već i iz Severne Mitrovice. Koliko će se brzo stizati do Beograda, do bilo kog drugog dela Srbije i to znači nove investicije, razvoj turizma, razvoj lokalnih biznisa. To je ono što nam je potrebno za taj kraj koji je zaista bio dugo, dugo zapostavljen. 

ELVIRA KOVAČ: Zahvaljujem se ministru Vesiću. Pošto nemamo nikog drugog od ministara, članova Vlade u sistemu, Branimir Jovanović želi dodatnih tri minuta, podpitanje. Izvolite. 

BRANIMIR JOVANOVIĆ: Hvala. Imam još dva podpitanja za gospodina Vesića. Takođe se odnosi na deo Srbije iz koga dolazim, iz Kraljeva. To je put prema Goču. Znam da je rekonstruisano nešto više od 16 km puta prema Goču i zaista je odličan put, mnogo bezbedniji nego što je bio. Znam da se sada radi kilometar i po, obezbeđena su sredstva za to i ostalo je još osam i po kilometara puta da bi taj put bio potpuno rekonstruisan. Dakle, kada možemo da očekujemo da počnu radovi, odnosno da se obezbede sredstva za tih osam i po kilometara puta ka Goču? Drugo podpitanje – bili ste možda malo više od dva meseca sa predsednikom Vučićem u Kragujevcu na početku izgradnje obilaznice i znate i sami, govorili ste o tome ovde koliko je to važno, ne samo za razvoj Kragujevca, već i ovog dela Srbije i za privredu i za saobraćaj, za izbegavanje saobraćajne gužve. Sličan problem postoji kada govorim o saobraćajnoj gužvi u Kraljevu, vrlo dobro znate o kojoj lokaciji govorim. To je potencijalni kružni tok kod Male pijace, da li ministarstvo vaše može da podrži izgradnju tog kružnog toga obzirom da znam da je projekat za izvođenje radova gotov i da su ispunjeni svi uslovi za početak gradnje. Jednostavno, znate da je Ulica Dimitrija Tucovića državni put, da je Ulica Vojvode Stepe pristupni put Ibarskoj magistrali i to bi u značajnoj meri smanjilo gužbu u ovom delu grada. Hvala. 

ELVIRA KOVAČ: Zahvaljujem. Ministar Vesić, izvolite. 

GORAN VESIĆ: Da vam kažem odgovor na drugo pitanje – može, ali nije fer. Nije fer zato što mnogo lokalnih puteva je uradila država koji su u nadležnosti lokalnih samouprava. Često odlazim u Kraljevo i kada pričam sa mojim drugarima iz škole i kažem im sve je to uredu, uvek ima zahteva, kada pričamo sada i o Goču, ali manja dobija izlaz na autoput, a neke druge opštine to nemaju. Znači, moramo malo da rasporedimo da uradimo u svim opštinama, a zahteva ima zaista puno. Tako da sigurno osim ovih kilometar i po koji se već rade, ovo neće biti rađeno ove godine. Da li ćemo moći sledeće godine, to je sada nešto o čemu ćemo pričati, ali u svakom slučaju, znate kada se već nešto započne ono se manje-više i završi. Važno je da Goč bude dobro povezan zato što je to planina koja naprosto može da se razvija turistički i to je nešto što je dobro. Tamo će se raditi gondola iz banje, tako da će to tek otvoriti Goč. To je važno, Goč je lepa planina i ona je zaista nepoznata ljudima koji žive van tog kraja. U tom smislu je taj put važan, ali kažem vam, sami ste rekli da je najveći deo tog puta urađen. Što se tiče te kružne saobraćajnice pošto me to stalno pitaju iz Kraljeva, da vam kažem, sada kada odem u neku lokalnu samoupravu i kada tamo počnu da mi traže puteve, pitam koliko ste vi uložili iz svog budžeta u puteve. Razumem da oni ne mogu da poprave sve puteve i razumem da svaka lokalna samouprava nema dovoljno veliki budžet, da su potrebe velike, da se mnogo dugo nije radilo, ali država zaista ulaže ogroman novac u rekonstrukciju lokalnih puteva. Čuli ste predsednika Vučića, čuli ste i ministra Malog, mi planiramo za sledeću godinu da odvojimo novac koji je predsednik Vučić najavio za rekonstrukciju skoro 2.000 kilometara lokalnih puteva, jer za 200 do 250 miliona može da se uradi 2.000 kilometara lokalnih puteva. To se nikada u Srbiji nije uradilo. To znači da će biti novca da se radi dosta tih lokalnih puteva. Potpuno razumem, jer je važan autoput i brza saobraćajnica, ali lokalni put do nekog mesta gde ljudi žive je komfor i pokazuje da zemlja napreduje i to je život za te ljude. Ali moraju i lokalne samouprave da odvoje malo više svog budžeta za lokalne puteve. Često se dešava da čujem na terenu da kažu – pa evo, oni su nam rekli: „Čekamo da nam jave iz Vlade“. Onda hajde da ne postoje, onda nemaju nikakav budžet. Ja moram da vas podsetim da su lokalni putevi, taj kružni tok je na državnom putu. To je tačno. Ali, ima mnogo lokalnih puteva drugih koje smo uradili na teritoriji opštine Kraljevo koji nisu državni, pa je država uradila. Nije zabranjeno da radi i lokalna samouprava, ako hoće. Daćemo mi saglasnost za to. Prema tome, to je nešto što mislim da je važno da kažem. Na kraju krajeva, Kraljevo će u junu imati vezu do Adrana. Već sada kada se uradi Vrnjačka Banja, Vrnjačka Banja – Kraljevo je 26 kilometara. Prema tome, kada se uradi Vrnjačka Banja, Kraljevo je maltene na auto-putu. Mislim, fer je da podržimo i neke opštine u kojima nije tako puno rađeno. I u tom smislu kažem, sada će krenuti taj projekat sa rekonstrukcijom lokalnih puteva, ali bi morale lokalne samouprave da deo svog budžeta makar usmere na atarske puteve i na lokalne puteve. Ne može za sve da se čeka Vlada, jer oni su odgovorni za to. Ima opština koje rade, ne mogu da kažem. Recimo, Šabac je dobar primer. Ne znam da li ima poslanika ovde iz Šapca, Šabac je odličan primer. Oni su uradili preko 100 kilometara lokalnih puteva iz svog budžeta. I to je primer opštine koja sama, naravno, nisu sve uradili. Evo, sada radimo Šabac-Tekeriš, to radi Vlada, znači ne mogu sve da urade, ali su dosta uradili i to, naravno, od kada je otišao onaj bivši poslanik Zelenović. Dok je on bio, on je uzimao, znate šta je radio, ode u selo i kaže ljudima – trećinu vi da date, a dve trećine da da opština. Onda uzme tu jednu trećinu i onda napravi put. E, ono kao u onom crtanom filmu – jedna tebi, jedna meni i to je tako funkcionisalo. A ovi su ljudi odradili preko 100 kilometara lokalnih puteva iz svog budžeta. Evo pitajte, može Kena da vam kaže šta se u Smederevskoj Palanci uradilo, šta se u Velikoj Plani uradilo. Znači, koliko puteva je urađeno, samo put koji smo rekonstruisali između Smederevske Palanke i Mladenovca, pa taj put je život i za jedne i za druge. Ima dosta toga što još treba da se uradi, ali u svakom slučaju kažem vam, ne bi bilo fer da sada uradimo baš i taj kružni tok, znam da je važan, pošto sam iz Kraljeva, ali ispašće da ja baš insistiram na tome, onda bih morao da radim, još da širim put tamo i Lomnicu odakle su moji kod Kruševca, tako da bolje da prvo uradimo ove delove. Kažem, ima opština koje ne dobijaju izlaz na auto-put. Recimo, ove godine će Požarevac dobiti izlaz na auto-put, dobiće Vrnjačka Banja, dobiće Trstenik, ili brzu saobraćajnicu, dobiće Loznica. Sledeće godine će dobiti i Kraljevo. Znači, ima opština gde treba zaista još da se uradi toga. Imate Banat, koji je potpuno zapostavljen. Mi pričamo, sada će Banat potpuno procvetati kada budemo radili rekonstrukciju pruge od Pančeva gore prema Subotici, sa onim delom prema Kikindi i prema rumunskoj granici i to kada se bude uradilo i ovaj auto-put Beograd-Zrenjanin-Novi Sad i onaj gore „Smajli“, znači koji takođe prolazi delom kroz Banat. Mora posle da se radi i veza, onaj most kod Dunava zato što moramo da povežemo Braničevo sa južnim Banatom, jer Bela Crkva je potpuno zapostavljena, a predivna je, neverovatan potencijal ima. I to su nam dve najurgentnije tačke, taj deo Šumadije, još Banat i tu zaista onda možemo da kažemo, ne može baš i do svakog grada da ide auto-put i nema ni potrebe. Tako da, s te strane kažem, biće, ne može da bude ove godine. Ali biće sigurno. Hvala. 

ANA BRNABIĆ: Hvala vam. Poštovani narodni poslaniče, izvolite. Još dva minuta. 

BRANIMIR JOVANOVIĆ: Hvala. Raduju me najave da izgradnja celokupne infrastrukture ide uglavnom po planu i veoma je važno da nastavimo ovim tempom i da razvijamo Srbiju ravnomerno i to direktno znači i razvoj privrede, malih i srednjih preduzeća. Kada govorim o Moravskom koridoru, posebno je bitan, jer povezuje nekoliko gradovo i spaja Koridor 10 i Koridor 11. Važan je i zbog razvoja turizma, a sveukupno, naravno, za bolji životni standard građana u ovom delu Srbije. Hvala i ministarki Jeleni Žarić Kovačević. Mislim da je važno da nastavimo da se bavimo ovom temom i da vraćamo poverenje građana i u birački spisak, kao osnov svega, a naravno i samim tim u birački proces. Hvala. 

ANA BRNABIĆ: Hvala vam. Prelazimo dalje na pitanja poslanika. Samo sam želela da zamolim sve narodne poslanike da u 19 časova kada završimo samo ostanemo na par minuta da potvrdimo mandat novom narodnom poslaniku i da prisustvujemo polaganju zakletve i onda završavamo radni dan za danas. Sada reč ima narodni poslanik Emeše Uri. Izvolite. 

EMEŠE URI: Hvala. Poštovana predsedavajuća, predsedništvo, poštovani ministri, ja bih ovom prilikom postavila pitanje ministru zdravlja dr Zlatiboru Lončaru, a tiče se daljih planova Ministarstva zdravlja što se tiče organizovanja primarne zdravstvene zaštite u ruralnim sredinama. Naime, poznato je da rad u malim seoskim ambulantama nije popularan među mladim lekarima, tako da svi domovi zdravlja imaju problem da nađu lekara za rad u tim malim sredinama. Razlog je s jedne strane da je ograničena mogućnost za specijalizacije, znači nemamo širok asortiman mogućih specijalizacija za te lekare, a s druge strane i manja eventualna mogućnost zarade za te lekare. Što se tiče realne situacije, s druge strane, postoji velika realna potreba za lekarima u tim sredinama, pošto su uglavnom samačka i staračka domaćinstva. U svetu postoji već definicija tzv. zdravstvene pustinje, gde potreba stanovništva prevazilazi mogućnosti zdravstvenog sistema i što se tiče opreme i što se tiče kadra. Organizacija u ovim slučajevima može da bude dvosmerna, ili centrifugalna ili centripetalna, pa me interesuje koji su planovi Ministarstva. Kod centrifugalne organizacije ide se u pravcu formiranja mobilnih timova koji imaju opremu za minimalnu dijagnostiku na terenu: EKG, merenje pritiska, mini-laboratorija, ultrazvučne aparate, spirometrija. Na taj način bi se zapravo završila ta prvobitna dijagnostika na terenu i negde bi se rasteretile specijalističke ambulante, bolnice, a i sami domovi zdravlja. Ono što je problem, odnosno izazov u tim organizacijama načina rada su dodatni izdaci što se tiče same opreme, vozila i edukacija kadra, odnosno nadoknada za rad tih timova. Drugi način je centripetalan, kada koristimo postojeću infrastrukturu ambulanti, domova zdravlja, bolnica, a dovozimo pacijente na preglede, odnosno na lečenja sa mikrobusevima ili kako god. Prednost ovog načina zapravo je korišćenje postojećih resursa, međutim, dodatni izdaci su sigurno oko vozila i po meni je veća opterećenost postojećih ambulanti. Tako da onda treba povećati broj specijalizacija. Hvala. 

ANA BRNABIĆ: Hvala. Ministre Lončar, izvolite. 

ZLATIBOR LONČAR: Zahvaljujem na pitanju. Ozbiljno se bavimo tom temom jer je veliki problem. Postoje sredine sa malo porodica, a tu se nalaze obično stariji naši sugrađani koji nisu u prilici da odu kod lekara i teško je doći do njih. Radili smo i analizu, nije odlučujuća, da oni ne mogu dovoljno da zarade tu. Tu smo nudili razne beneficije i lokalne samouprave i svi da dobiju na korišćenje i kuću i znate i sami koliko bi im ljudi izašli u susret, ne bi morali da razmišljaju o mnogim stvarima, ali nažalost ne želi niko od današnje generacije da radi u tim sredinama i toga moramo da budemo svesni. Ono za šta smo se mi odlučili i želim da vas obavestim da smo napravili dogovor sa Svetskom bankom, a to je – mi ćemo ići po principu mobilnih ambulanti i mobilnih apoteka. Znači, svi naši domovi zdravlja imaće najsavremenije mobilne ambulante u kojima ćete imati i mini-laboratoriju i oni će imati raspored koliko je potrebno, dva puta nedeljno, tri puta nedeljno odlaziti do tih ljudi sa lekarima. Da li će to biti lekari, ne moraju da budu samo iz doma zdravlja, mogu da budu iz bolnice, jer smo zato i napravili zdravstvene centre, da ne postoji razlika da li će da ide i da se oni ne bi delili između sebe, jer jednostavno nema razloga, moramo da udružimo kapacitete, da napravimo rasporede. Hoćemo da obiđemo sve te ljude. Ne samo da ih obiđemo, nego da ih pregledamo, da pratimo njihovo zdravstveno stanje. Ono što smo videli to već u sledećoj godini biti realizovano. Hoćemo da dođemo do svakog našeg građanina, gde god da živi, da priđemo mi njemu, da ga pregledamo, da se odredi terapija, sat, dva, tri posle završetka pregleda u istom tom mestu će doći mobilna apoteka. Ti građani će moći da sve ono što je prepisano, oni će to imati u sistemu, a i sve drugo što žele moći će da uzmu i da bez ikakvog pokreta, angažovanja da idu na neko drugo mesto. U jednom danu će završiti sve. Za građane Srbije, za one koji žive u tim područjima da znaju šta je dogovorila država Srbija za njih. Biće odvojen novac od Svetske banke za to i u sledećoj godini raspisujemo te neophodne procedure da nabavimo ta vozila i ambulante i apoteke i pravimo raspored naših lekara i sestara koji će ići. 

ANA BRNABIĆ: Hvala vam. Samo se prijavite za reč. 

EMEŠE URI: Hvala na iscrpnom odgovoru. Pre sledećeg pitanja bih pohvalila preventivne preglede koji se organizuju svake nedelje, sa malom sugestijom da bi bilo nama zaposlenima, a bogami i stanovništvu negde korisnije kada bismo znali raspored sledećih pregleda unapred barem nekoliko nedelja, da bismo mogli baš radi tih pacijenata koji stanuju u ruralnim područjima mogli organizovati neki vid pregleda. Da li ćemo mi dislocirati naše ambulante u datom vremenu ili ćemo organizovati da nekako njima pomognemo da dođu do naših ambulanti? Moje sledeće pitanje se odnosi na planove Ministarstva zdravlja u cilju povećanja obima, obuhvata skrining pregleda koji postoje i to za rano otkrivanje hroničnih nezaraznih bolesti, znači karcinoma debelog creva, raka grlića materice i raka dojke, pošto i dalje postoji relativno mali odaziv stanovnika na ove preglede. Možda bi trebalo razmišljati o animiranju građana preko medija od strane ne samo estradnih ličnosti nego i sportista, a bogami i političara, da nekako svesno delujemo na to da je vrlo bitan izlazak na preventivne preglede i na skrining preglede. Na taj način bismo možda povećali, da popularizujemo taj vid pregleda. Sa druge strane možda se može poraditi nešto i u školama. Da se negde poveća u toku nastave da se deca nauče koliko je bitno da se izlazi na preventivne preglede, pa bi oni mogli svoje roditelje, svoje deke, bake, tetke da usmere u tom pravcu. Hvala. 

ANA BRNABIĆ: Hvala vam. Ministar Lončar. 

ZLATIBOR LONČAR: Slažem se. Mislim da ste u pravu da unapred kažemo. Rekao sam, stomatolozi će biti sada. Evo mogu da najavim za sledeću nedelju. Kako mi to gledamo? Mi gledamo u sistemu zahteve građana u kojoj specijalnosti imamo najviše zahteva u tom momentu. Za sledeću nedelju mogu da kažem da će biti specijalisti urologije. Znači, urolozi i kardiolozi. Trenutno nam je to nešto gde imamo najviše zahteva i za onu tamo nedelju mogu da planiraju da će ti specijalisti biti pored tumor markera koji će se raditi. Jedan od razloga zašto smo uveli da radimo svim građanima tumor marker. Nismo mogli da dođemo do građana i da ih ubedimo da se odazovu na skrining. Građani Srbije treba da znaju. Trideset do 38%, ne više od toga je samo onih koji se odazovu da dođu na skrining preglede. To je naša realnost, da ne kažemo da nam je neko drugi kriv. Saglasan sam za sve akcije koje mogu da se sprovedu. Ono što smo uspeli da smislimo, a to je da pokušamo da ih animiramo, pošto smo videli da ne žele da odu na skrining pregled, bar da iskoristimo te prednosti koje mogu da daju tumor markeri kada se urade. Ako je nešto povišeno onda da insistiramo na tim pregledima na koje oni nisu želeli da odu. Sve što mislite da može i što se uklapa u to da zajedno sa građanima uradimo mi smo na raspolaganju. Da li su glumci, da li su to sportisti, da li bilo šta. Pogledajte šta smo sve pokušali sa transplatacijom i ko se sve nije uključio. Ja moram da vam kažem zadnjih sedam razgovora završilo se sa ne. Sedam razgovora računajte minimum po pet, šest života bi po jednom, da bi bilo spašeno. Svi ti isti ljudi, njih oko 2.000 koji čekaju doći će da kažu, zašto nam niste pomogli. Mi ne možemo da pomognemo ako nema donora. Moramo da shvatimo to. Moramo svi da širimo to. Razgovaramo sa crkvom, pokušavamo da dobijemo njihovu, jer ti ljudi, mi njima u crkvi kažemo, pa, ti ljudi idu u crkvu, mole se da se pojavi donor da bi oni preživeli, ne postoji druga šansa. Hajde, ljudi zajedno da radimo na tome. U redu, svi će se skloniti kada oni nezadovoljni dođu, kažu u drugim zemljama, što ne idemo u druge zemlje da tamo radimo, ali ni tamo nema dovoljno, niko ne može da vam da organ kad njihov građanin čeka isto to. Hajte, molim vas da se uozbiljimo, da budemo samo, odnosno da imamo osećanja prema drugima, jer jedino tako možemo da napravimo rezultat i da ne gubimo vreme na neke stvari od kojih niko ništa nema. Hajde da spašavamo ljude. Hajde da poboljšamo njihovo zdravlje. Hajde da pobedi dobrota. Hajde da pobedi briga za tim ljudima i da pokazuju rezultati, a ne ko je glasniji, ko je jači, ko priča više gluposti. Jedino tako mislim da možemo da uspemo, a i da pokažemo drugima da nam je stvarno nebitno te stvari koje pričaju, da hoćemo da se bavimo suštinom, da hoćemo da se bavimo onim stvarima koji će pomoći konkretno ljudima i stvarima koje će biti bolje za našu decu i koja će ostati iza nas. Mislim da ako svi budemo radili tako ili bar velika većina, ovi ljudi koji samo gledaju da to spreče, kojima ništa nije bitno i da će građani to shvatiti, oni žele dođu na vlast, jer pun je budžet da uzmu za sebe. Ako to objasnimo svim građanima i dođemo do njih, imaćemo rezultat i biće bolje našoj deci i biće bolje Srbiji sigurno. Hvala vam. 

ANA BRNABIĆ: Hvala vam ministre. Sada, pošto je 19 časova. Narodni poslanik je potpuno u pravu, izvolite još dva minuta vaših. Ne, ne Stefane, nego Emeše Uri. 

EMEŠE URI: Hvala vam. Ja se zahvaljujem ispred SVM na ovom iscrpnom odgovoru, naročito što ova tema nije samo tema za manjinu, za Mađarsku nacionalnu manjinu, nego za celu državu. Iskoristila bih momenat, kada smo kod skrininga, može se razmišljati, dermatoskopije, još nekih načina koje možemo uvesti, skrinig za proširenje aorte, masnu jetru, za suženje krvnih sudova nogu. To su neki programi koji bi bili prihvatljivi, a opet mi bismo svi trebali da iskoristimo svoj autoritet i da svi damo primer odlazeći na taj skrinig, na akcije i na preventivne preglede, u državne zdravstvene ustanove, prvenstveno, da pokažemo primer građanima da koristimo isto ono što na žalost oni koji su siromašni, moraju da koriste da je to kvalitetno i da se može meriti sa onima što dobijate u privatnim klinikama. Hvala vam na odgovoru i želim vam dobro zdravlje svima. 

ANA BRNABIĆ: Hvala vam. Pošto je sada 19.00 časova, završavamo rad u ovom delu sednice. Članovi Vlade mogu da napuste salu. Molim narodne poslanike da potvrdimo mandat. Molim vas, samo još par minuta strpljenja. Pošto su se stekli uslovi, predlažem da konstatujemo potvrđivanje mandata narodnom poslaniku u Narodnoj skupštini za upražnjeno poslaničko mesto, kako bismo omogućili njegovo učešće u radu Narodne skupštine. Uručeno vam je Rešenje Republičke izborne komisije o dodeli mandata narodnom poslaniku, radi popune upražnjenog poslaničkog mesta u Narodnoj skupštini, kao i Izveštaj Odbora za administrativno-budžetska i mandatno-imunitetska pitanja Narodne skupštine, koji je utvrdio da su se stekli uslovi za potvrđivanje mandata narodnom poslaniku. Na osnovu Rešenja RIK i Izveštaja i predloga Odbora za administrativno-budžetska i mandatno-imunitetska pitanja Narodne skupštine, konstatujem potvrđivanje mandata narodnom poslaniku Mineli Kalender. Čestitam narodnom poslaniku na izboru i molim da se pripremi za polaganje zakletve. Poštovani narodni poslaniče, molim vas da saglasno članu 17. Zakona o Narodnoj skupštini, pristupite polaganju zakletve. "ZAKLINJEM SE DA ĆU DUŽNOST NARODNOG POSLANIKA OBAVLJATI PREDANO, POŠTENO, SAVESNO I VERNO USTAVU, BRANITI LJUDSKA I MANJINSKA PRAVA I GRAĐANSKE SLOBODE I PO NAJBOLJEM ZNANJU I UMEĆU SLUŽITI GRAĐANIMA SRBIJE, ISTINI I PRAVDI." Molim narodnog poslanika da pristupi potpisivanju teksta zakletve. Želim da vam čestitam na izboru za narodnog poslanika. Nastavljamo rad sutra u 10.00 časova.