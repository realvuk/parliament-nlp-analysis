ANA BRNABIĆ: Poštovani narodni poslanici, poštovani građani Republike Srbije, nastavljamo rad po dnevnom redu. Na osnovu službene evidencije o prisutnosti narodnih poslanika, konstatujem da sednici prisustvuje 92 narodnih poslanika. Želim da se zahvalim narodnim poslanicima vlasti, odnosno većine u Narodnoj skupštini što ste omogućili kvorum za početak ove sednice. Da niste, ne bi imali kvorum da počnemo rad. Jako je relevantno, još jedan pokazatelj na koje sve načine odugovlačite ovu sednicu. Zašto vi, ljudi, nećete da pričamo o litijumu, ja ne znam, ali mogu da pretpostavim, jer je onaj predlog zakona takva sramota da ja lično jedva čekam da krenemo. Tako da, hvala vam svakako što ste omogućili kvorum. Da bi utvrdili broj narodnih poslanika trenutno prisutnih u sali, molim vas da ubacite svoje identifikacione kartice u poslaničke jedinice. Konstatujem da je u sali prisutno 109 narodnih poslanika, osam opozicije, odnosno da su prisutna najmanje 84 narodna poslanika i da postoje uslovi za rad Narodne skupštine. Obaveštavam vas da su sprečeni da sednici prisustvuju sledeći narodni poslanici: prof. dr Jelena Jerinić, Dobrica Veselinović, Radomir Lazović i docent dr Biljana Đorđević. Dakle, nastavljamo pretres u pojedinostima. Na član 1. amandman je podneo narodni poslanik Dragan Ninković. Da li neko želi reč? Izvolite. 

DRAGAN NINKOVIĆ: Poštovani građani Srbije, dame i gospodo narodni poslanici, u našem narodu postoji jedna izreka koja glasi – presipanje iz šupljeg u prazno. To se obično kaže za jedan uzaludan rad bezazlenih ljudi koji za rezultat svog rada nemaju prikazati ništa, jednu veliku nulu. Ali, na moju žalost, ja na Predlog ovog zakona o izmenama i dopunama Zakona o budžetu ne bih mogao to da kažem, jer vi niste bezazleni, vi ste opasni. Vi ste opasni po građene Srbije i vi ste opasni po ovaj budžet, a opasni ste zato što ste napravili dodatni minus, dodatni deficit u već planirani deficit u budžetu, ni manje, ni više od 800 miliona evra. Mislim da je ovde možda prikladnije da se kaže – presipanje para građana Srbije preko budžeta Srbije u vaše džepove. Evo kako to funkcioniše. Vi niste ni jednu jedinu investiciju, ni jedan jedini projekat uradili, a da pri tome najmanje tri puta niste oštetili budžet Srbije. Prvi put kad ste zaduživali kod komercijalnih banaka po vrlo nepovoljnim kamatnim stopama od čak preko 8%, drugi put kada ste te skupe pare davali vašim prijateljskim firmama da izvode te radove po daleko većim cenama od tržišnih cena i treći put kada su te vaše firme izvodile radove vrlo nekvalitetno, gde smo vrlo brzo morali da imamo sanaciju tih radova. To je taj model, koruptivni, koji ste vi patentirali, tzv. drp model tri puta po jednoj investiciji. E sad, ajmo da spasemo što se spasiti može. Zato je predlog ovog amandmana da se ovih 10 milijardi dinara koje ste predvideli na subvenciju rudarstva i energetike preusmeri u ovu subvenciju u oblasti nauke. Zašto, ne znam zašto povećavate ovu subvenciju rudarstva, ne znam da li planirate dati ove pare Rio Tintu, jer vam nije dovoljno što ne želite da iselite određeni broj ljudi u Nedeljicama, pa sad hoćete Rio Tintu da platite to što ih iseljava. Ulažite u nauku, ulažite u obrazovanje naše dece. To je budućnost Srbije, a ne Rio Tinto. Hvala. 

ANA BRNABIĆ: Hvala. Idemo dalje. Na član 1. amandman je podneo narodni poslanik docent dr Rastislav Dinić. Da li neko želi reč? Izvolite. 

RASTISLAV DINIĆ: Hvala. Ovaj rebalans budžeta je još jedna dobra prilika, još jedna propuštena dobra prilika da se povećaju nenamenski transferi lokalnim samoupravama. O tome je ovde već bilo reči. Ali, želeo bih da podvučem još jedan mehanizam koji stoji iza ovoga. Vlada je već 10 godina ili vlade kontinuiteta već proteklih 10 godina odbijaju da povećaju sredstva za nenamenske transfere lokalnim samoupravama, a razlog za to je vrlo jednostavan i on leži u činjenici da koriste namenske transfere kao sredstvo klijentelističke kontrole nad lokalnim samoupravama. Znate kako to izgleda i mislim da svi ljudi to znaju u Srbiji iz sopstvenog iskustva ili iskustva ljudi koje poznaju. Najlakše je i najbolje je držati svoje potčinjene u stalnoj zavisnosti u situaciji u kojoj stalno zavise od vas, stalno moraju da dokazuju svoju poslušnost, svoju potčinjenost, činjenicu da stalno moraju da se zahvaljuju, da dozivaju predsednika Vučića. On mora da ide tamo lično, da im poklanja puteve, škole, kilometre asfalta itd. Kada bi se ova sredstva unapred namenila kroz budžet, odnosno kroz budžetsku liniju za nenamenske transfere lokalnim samoupravama, onda bi lokalne samouprave mogle da imaju autonomiju, onda bi one mogle da imaju samostalnu kontrolu nad svojim novcem, nad svojom autonomijom, nad svojim projektima, nad onim što treba uraditi u konkretnim mestima. I u tom slučaju ne bi bilo moguće ucenjivati ih. Na taj način vi kontrolišete ne samo one koji vam nisu politički bliski, nego čak i sopstvene ljude iz sopstvene stranke, iz sopstvenih stranaka kojima ne verujete i koje na ovaj način držite pod kontrolom. Hvala. 

ANA BRNABIĆ: Hvala vama. Prelazimo na sledeći amandman. Na član 1. amandman su zajedno podneli narodni poslanici Marinika Tepić, Dragan Đilas, Peđa Mitrović, Borko Stefanović, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović i Tatjana Pašić. Reč ima Borko Stefanović. Izvolite. 

BORKO STEFANOVIĆ: Hvala, gospođo predsednice. Mi smo podneli amandman kojim se u suštini razotkriva ono što je negativno u vašem rebalansu, a to je da se izdaci, nenamenska sredstva koja se upućuju lokalnim samoupravama, i to jeste u duhu prethodnog govornika i njihovog amandmana, u suštini svode na ono što je brutalna, teška, tužna istina koju nikada ne saopštavate građanima kojima pristupate tokom vaših izbornih kampanja, koje su pretplaćene i robusne. Vi nikada tim ljudima, kada im kažete da Niš ne sme da stane, da Leskovac ne sme da stane, da Sombor ne sme da stane, nećete da kažete da će u stvari stati sva njihova ovlašćenja, svaka mogućnost da oni kao lokalne samouprave imaju sopstvenu autonomiju u raspolaganju sredstvima, da će stati svakakve značajne donacije oko toga šta oni samostalno treba da odlučuju u svojim opštinama i gradovima. Mi smo kroz ovaj amandman pokušali da jedan mali deo, jedan zaista neznatni deo sredstava koja su predviđena kao dotacije, tj. donacije stranim vladama, uputimo na raspodelu lokalnim samoupravama. Nemamo iluzije da nećete prihvatiti uopšte ovaj amandman. Dakle, to u stvari nije nikakva tajna. Ono što je tajna - zašto se i dalje tako ponašate i zašto lažete građane Srbije po lokalnim samoupravama da ćete vi omogućiti da oni ne stanu, da oni nastave da se razvijaju, kada se kroz sam rebalans vidi koliko ste stotina milijardi uskratili lokalnim samoupravama? Time ste i ljude koji su birani na vašoj listi onemogućili da budu predstavnici građana na lokalnom nivou. Onemogućili ste ih da autonomno donose oduke koje su od interesa za građane tih lokalnih samouprava. Onemogućili ste ih da budu ljudi koji su birani da nešto rade. Od njih ste napravili sitne protočne bojlere, kao što pravite na nameštenim tenderima brojila kojima otimate građanima Srbije novac iz džepova. Tako ste od njih napravili male protočne bojlere, dok vi glumite neku veliku opštinu u Beogradu koja najbolje zna koji put, koji most i koja investicija može da se uradi u ovoj zemlji. To ste napravili vi od lokalnih samouprava koje su plod viševekovne borbe za slobodu našeg naroda. Vi ste onemogućili te ljude da zajedno sa svojim sugrađanima i komšijama upravljaju svojim lokalnim samoupravama. To je rezultat vašeg rada i to se vidi iz svega što ste do sada pokazali u ovom rebalansu. Razumem da je za Srbina Hamzu koji ovde viče i dere se iz prvog reda to neprijatno zato što bi ovim suštinski bilo onemogućeno da on nastavi da pije po 400 flaša Hajnekena da je ostao tamo gde je bio. 

ANA BRNABIĆ: Hvala vam. Poštujući vas, narodni poslaniče, zato što vas zaista poštujem, da vam kažem - samo malo ozbiljnosti. Rekli ste - tender za brojila namešten. To finansira EU. To teško da može da se namesti, ali vi to znate, tako da nemojte da idete ispod tih crvenih linija. Mislim, ne priliči vam. Na član 1. amandman su zajedno podnele narodne poslanice Slavica Radovanović i prof. dr Snežana Rakić. Izvolite. 

SLAVICA RADOVANOVIĆ: U članu 1. Predloga zakona o izmenama i dopunama Zakona o budžetu, u članu 1. - ukupni rashodi i izdaci, socijalno osiguranje i socijalna zaštita, a gde je predviđeno da za boračku i invalidsku zaštitu se izdvoji 21.673.000 hiljade, zamenjuje se sa 24.673.600 dinara i socijalna zaštita gde je predviđeno 38.031.000, zamenjuje se brojem 35.000.000 miliona. Novčani podsticaj za boračku i invalidsku zaštitu zahtevaju veće iznose kako bismo finansirali i pomogli veteranima, ratnim invalidima i njihovim porodicama u cilju poboljšavanja njihovih životnih uslova. Ti podsticaji su posebno bitni za njihovu zdravstvenu zaštitu, rehabilitaciju i sveukupno njihovu socijalnu sigurnost i podršku, kao licima koja su služila ovu zemlju i suočila se sa posledicama rata, osiguravajući im dostojanstven život, a ne da se sami snalaze kako znaju i umeju. Takođe, bih ovde apelovala na premijera, koji nije tu, da pronađe načine i mogućnosti da se zaista uvrsti zahtev, inicijativa Autonomnog ženskog centra da se deci koja su ostala bez svojih majki, jer su majke ubijene kao posledica nasilja u porodici, omogući dečiji dodatak. Mi stalno ovde pričamo o toj kategoriji ljudi, stalno govorimo koliko je to važno, pa i predsednik države je govorio da će svaki onaj ko digne ruku na ženu proći kazneno i da će se država odgovorno odnositi prema ovakvim slučajevima. Meni zaista nije jasno kako je Ministarstvo za brigu o porodici moglo da zanemari ovako jedan važan predlog, da li zato što to dolazi od organizacije koja je potpuno neutralna. Možda da je došlo od strane nekoga ko podržava vlast, ovaj predlog bi bio usvojen. Nemojmo da gledamo tako na ovakve stvari. Nasilje u porodici i ovi slučajevi kucaju na sva vrata. Opet vas molim, nemojte da vam bude žao ako se nekome od vas desi što niste nešto uradili, a mogli ste da uradite. Tako bih ja zamolila gospodina Vulina, pošto je rekao da je Direkcija za upravljanje oduzetom imovinom dodelila ovaj auto Zna se da ovakva vrsta auta može biti predmet krivičnog dela organizovanog kriminala. Znači, ovo ne može da ima običan građanin, što znači da su ljudi koji se bave organizovanim kriminalom možda u ovom autu vozili ljude koje su kasnije mleli. Sada se vozi u tome, zamislite, potpredsednik Vlade. Direkcija koja vam je ovo dodelila zaista treba da snosi odgovornost, a vas molim, gospodine Vuline, ako je to tačno, da ovaj auto stavite na licitaciju, da se ovaj novac dodeli deci čije su majke žrtve femicida ili u suprotnom podnesite ostavku, jer ne možete se voziti u autu, predmetu najgoreg organizovanog kriminala i čuditi se zašto vam je zabranjen ulazak u Ameriku. 

ANA BRNABIĆ: Kakve veze između tog auta i zabrane ulaska u Ameriku, ja ne mogu da razumem, ali ima i veze sa rebalansom. Reč ima ministar Vulin.

ALEKSANDAR VULIN: Dakle, ja i dalje stojim pri svojoj tvrdnji da ženska dobrota i lepota su takve da ja nemam šta da se svađam. Ja apsolutno sve prihvatam što kažete, sve ste u pravu. Zbog građana ću, naravno, reći da morate da razumete da to nije vlasništvo potpredsednika Vlade, MUP-a, Ministarstva pravde, suda. To je predmet koji se dodeljuje od strane Uprave, ne agencije ili šta ste rekli, za oduzetu imovinu. Oni privremeno nešto oduzmu. Kao što sam rekao, ja kad čujem ženski glas, ja ućutim, istog sekunda. Znači, da vam ne odgovaram više. U redu. Hvala. Šalim se. Odgovoriću zbog naših građana. Šta je ovde pozadina svega? Amerika. Najvažnije je što je meni zabranjen ulazak u Ameriku, CIA zabranila. Kome CIA zabrani, to je gotovo, nema tu šta da se raspravlja. Da li je CIA u pravu, nije u pravu, koga briga za to, baš kao i ovo. Ljudi, kada je nešto predmet krivičnog dela može da se koristi na zakonom predviđen način, ne može da se otuđi. To je krivično delo. Ne možete otuđiti nešto bez sudske odluke, jel vi mislite da smo mi razbojnička banda? Dođemo, otmemo, pa kažemo – daj sad ovo. Ne može. Dakle, ljudi, molim vas, hajmo samo da budemo toliko parlamentarni da se služimo koliko, toliko argumentima. Napadi su dozvoljeni, podmetanja su dozvoljena, laži su dozvoljene. U ovom parlamentu, po zakonu, govornica vas štiti, možete da slažete šta god hoćete, ne mogu čak ni da vas tužim. Imate privilegiju da stojite ovde i možete čak Nema problema, sve je dozvoljeno, ali vas samo molim da ne predlažete vršenje krivičnih dela, nije moguće. Samo da znate Uprava za oduzetu imovinu je dodelila desetine, stotine vozila raznim nevladinim organizacijama, Crvenom krstu, izviđačima, ženskim centrima, bolnicama. Znate, koliko bolnica voze to? Znate, koliko centara za socijalni rad? Znate, koliko se to dešava? Dakle, to je jednostavno tako. Ali, pozadina svega ali pozadina svega, pozadina svega jeste, što je meni zabranjen ulazak u Ameriku za razliku vašeg šefa stanke, kome je to najveća čast i ponos da preko onog pašnjaka ode u Ameriku. Ja tamo na ovaj način ne želim da idem. Ja sam se za svoju zemlju borio, za svoju zemlju ću se i dalje boriti i odmah da vam kažem SAD odlično znaju kako su Znate šta mi je rekao, suviše je to visok nivo šefa CIA da bih vam rekao ime jer to je za vas malo previše, ali, razgovarao je sa mnom i rekao mi - gospodine Vulin, mi znamo da vi niste ni ruski agent, ni kriminalac ali vi ste strateški suprotstavljeni stavovima moje Vlade. Tačno. Apsolutno tačno. Zato što su strateški stavove njegove Vlade da priznamo Kosovo, da napustimo Republiku Srpsku i da uvedemo sankcije Ruskoj federaciji. Ništa od toga se neće desiti dok Aleksandar Vučić vodi Srbiju i dok sam ja u Vladi Srbije i tačka. Hvala. 

ANA BRNABIĆ: Hvala. Ministar Maja Popović. 

MAJA POPOVIĆ: Želim da odgovorim na ovo da Vlada ništa nije uradila da zaštiti žene porodice žrtve nasilja. Nije tačno. Ja moram da kažem da smo mi uradili. Upravo na inicijativu predsednika Aleksandra Vučića je predviđeno pooštravanje kazne u odnosu na krivična dela nasilja u porodici, a što se tiče vašeg podatka, to pokazuje flagrantno neznanje postupka. Postoji mogućnost imovinskog pravnog zahteva za svako izvršeno krivično delo. To bi trebali da znate, pošto ste radili dugo u policiji, a ja sam samo želela da istaknem da volite da spinujete sve, da govorite kako Vlada ne radi ništa. Izuzetno odgovorno radimo na ovome, jer je izuzetno bitno da se poštuju krivične sankcije, da bi one odvratile buduće izvršioce krivičnih dela i dozvolite mi da vam kažem na koji način smo pregledani u Krivičnom zakoniku izmenu ove grupe dela. Za osnovni oblik krivičnog dela nasilja u porodici predloženo je da se pooštri i propiše kazna zatvora u rasponu od šest meseci do pet godina umesto kazne zatvora od tri meseca do tri godine, koja je sada propisana. Predloženo je pooštravanje i propisivanje kazne zatvora od jedne do deset godina za krivično delo nasilja u porodici koje je izvršeno korišćenjem oružja, opasnog oruđa ili drugog sredstva koje je podobno da telo teško povredi i da zdravlje teško naruši. Sada je propisana kazna zatvora u rasponu od šest meseci do pet godina. 

SLAVICA RADOVANOVIĆ: Nisam vas to pitala.

MAJA POPOVIĆ: Niste pitali. E pa izuzetno je bitno, kao što se pravite ludi i izmišljate toplu vodu i pokušavate, vaša stranka pokušava da dezavuiše građane Srbije sa činjenicama da Vlada Srbije ne radi ništa, upravo suprotno, kao što je gospođa Tepić, učinila pre jedno nedelju dana obraćajući se prosvetarima i predlažući ingenizioni predlog, a to je izmena KZ u tom smislu da se potpiše kazna zatvora za napad na zaposlene u pravosuđu, a pre toga smo i predsednik Vlade i ja i ministarka zdravstva više puta bili na sastancima sa predstavnicima sindikata i predočili da je predviđeno potpuno novo krivično delo koje će zaštiti sve zaposlene u obrazovnim ustanovama, kao njihove porodice. 

SLAVICA RADOVANOVIĆ: Ja ne izmišljam. Ne dezavuišem.

MAJA POPOVIĆ: Uvek smo za finansijsku pomoć i Vlada u tom smislu zaista odgovorno radi a prosto je pravno leširanje i političko lešinarenje je to čime se vi bavite. Hvala. 

ANA BRNABIĆ: Hvala vam. Gospođo Radovanović, ja vas molim, ali molim vas, nemojte dobacivati. Hvala vam. Idemo dalje. Na član 1. amandman su zajedno podneli narodni poslanici dr Zoran Lutovac, dr Dragana Rakić, dr Ksenija Marković, Nebojša Novaković. Izvolite, gospodine Lutovac. 

ZORAN LUTOVAC: Što se tiče socijalnih davanja, poštovani građani, u iznosu od 26 milijardi dinara, ta socijalna davanja nisu plod brige ove vlasti za građane, nego iz niza drugih različitih razloga došlo je do povećanja. Ja ću navesti koji su to razlozi. Rebalansom se ispravljaju greške iz inicijalnog budžeta, greške u kojima nisu uračunati troškovi redovnog usklađivanja iznosa pomoći sa rastom cena iz zarada. To je pod a. Pod b. – efekti ranije usvojenih mera za roditeljski dodatak za treće i četvrto dete. Na ovo je upozoravao Fiskalni savet u oceni budžeta za 2014. godinu, ali ipak je došlo do tih grešaka. Pod dva, na rast izvoza za socijalnu zaštitu uticala je i presuda Ustavnog suda. Presuda Ustavnog suda se odnosi na obeštećenje korisnica porodiljskog odsustva zbog pogrešnog tumačenja obračuna kojim se vršilo to isplaćivanje. Drugim rečima, taj pogrešni obračun se nekako desio baš na štetu porodilja, a ne na štetu budžeta. Nekako uvek se dešava da je na štetu građana neka greška, neka procena, neka metodologija itd. Dakle, zbog presude Ustavnog suda došlo je do promena između ostalog u izdacima za socijalna davanja. Ono to takođe treba naglasiti da Fiskalni savet ukazuje i na propuste čak i u ovom rebalansu gde kaže da nije predvideo povećanje rashoda za roditeljski dodatak od pet milijardi dinara usled izmena Zakona o finansijskom podršci porodicama sa decom. Dakle, zaključak je sledeći – povećanje iznosa za socijalna davanja nisu rezultat brige za građane, nego su pre svega rezultat aljkavosti i grešaka koje su učinjene u inicijalnom budžetu. Predlažem da se iznos za socijalna davanja poveća i to na uštrb onih izdataka koja su predviđena za BIA, jer ako smo svedoci da u tabloidima, ali i ovde u Skupštini se zloupotrebljavaju podaci lični opozicionih poslanika zarad vođenja kampanje za ovaj režim, prema tome umesto da se novac daje jednoj zarobljenoj institucija koja je u službi režima, a ne države i građana, predlažem da se novac u povećanom iznosu da za socijalnu pomoć onima kojima je najpotrebnija. Hvala. 

ANA BRNABIĆ: Hvala vam. Nenad Mitrović, izvolite. 

NENAD MITROVIĆ: Pod hitno izdvojiti sredstva za pošumljavanje Fruške gore. Hoću da upoznam građane Srbije da je drvo kod nas 

ANA BRNABIĆ: Izvinjavam se. Samo da vas pitam, vi ste hteli po narednom amandmanu verovatno? Samo da ga pročitam. Razumem, ali samo da ga pročitam. Na član 1. amandman je podneo narodni poslanik Nenad Mitrović. Izvolite, molim vas, ali samo da znaju ljudi o čemu razgovaramo. Prijavite se. 

NENAD MITROVIĆ: Hvala puno i izvinite. Pod hitno izdvojiti sredstva za pošumljavanje Fruške gore i izradu postrojenja za prečišćavanje otpadnih voda Novog Sada i Beograda. Hoću da upoznam građane Srbije da je drvo kod nas drugi izvozni proizvod kao sirovina. Zamislite, prvi izvozni proizvod je ruda bakra. Rudu bakra izvoze Kinezi u Kinu, a drvo dajemo, odnosno poklanjamo Kinezima da izvoze u Kinu. Najverovatnije zato što nemamo novca da vratimo kamate ili kredite Kinezima. I to 60% u gotovim trupcima. To nijedna država na svetu ne radi. Pazite sad, najznačajnija mlinska sirovina je pšenica i umesto da izvozimo najviše pšenicu, kukuruzu, soju, suncokret mi izvozimo drvo džabe, koja su ostavili naši preci za naše potomke za ne daj Bože, ali izgleda da ste vi danas ne daj Bože. U toku je pomor šuma. Vojvodina je najmanje pošumljena regija. Samo 6% do 7% i vi sečete besomučno Frušku goru. Sada, šta to treba Beograd da briga? Treba da ga je briga zato što sav kiseonik sa Fruške gore udiše grad Beograd, a kiseonik sa Avale koju proizvode šume udiše grad Kruševac. Zato treba pod hitno pošumljavati Frušku goru da bi mogla i naselja u Beogradu, Kotež, Krnjača, Ovča, deo Borče koji plivaju u fekalijama bar da udišu čist vazduh. Hvala puno. 

ANA BRNABIĆ: Hvala vam. Idemo na sledeći amandman na član 1. amandman su zajedno podneli narodni poslanici dr Miloš Jovanović, Vojislav Mihajlović, Predrag Marsenić, mr Vladimir Jelić, Dejan Šulkić, Vladimir Đorđević, Zoran Sandić, Ljubinko Đurković, Zoran Stojanović, Dušan Radosavljević, Slađana Miletić, mr Nenad Tomašević i Slađana Radisavljević. Izvolite. 

DEJAN ŠULKIĆ: Hvala, predsednice uvažene kolege narodni poslanici, poštovani građani. Naša poslanička grupa Novi DSS – POKS podneli smo po nekoliko amandmana na rebalans budžeta i sada ću nešto reći o amandmanu na član 1. i koristiću deo vremena poslaničke grupe. Pre samih amandmana nekoliko opštih ocena koji se tiču rebalansa koji u stvari prestavljaju razloge zašto smo i podneli ove amandmane. Predviđamo drugačiju raspodelu rashoda druge prioritete prepoznajemo u odnosu na ove koji su dati rebalansu budžeta i najpre da kažem da je jako upadljivo da ne kažem da je i navalentno i preterano toliko opsesivno insistiranje na kilometrima, na kvadratima i drugim materijalnim po prirodi merama što je u redu jel tako svi smo zato da se Srbija razvija i da se gradi to nije sporno bilo bi dobro da nekada se u analizi tih kilometara i kvadrata navede koliko je za nekoliko godina ponovo ulagano u one investicije koje su nove rađeni? Sa druge strane više se oslanjamo na statistiku nego na svakodnevni život, verujte da je to drugačije i statistika znamo kako je rađena i ranije neću da pominjem utemeljivače nekih obračuna jer su pokojni kada se to statistički uradi uvek je to dobro, ja se ne sećam statistike koja je rađena i da je nešto bilo loše što se tiče prosečno dobro nekih rezultata kako se to ujednačava taj prosek je vrlo interesantan, ali samo ću reći kada su plate u pitanju kakva vam je prosečna plata dobra i koliko ako su nam prosvetari ispod tog proseka. Na stranu to što se govori da će biti više, ali za sada je tako. Sa druge strane još jedna opšta ocena sve se prestavlja kao čudo, a svi znamo da u državnim poslovima čuda ne postoje. Žrtve koje će građani podneti za neke investicije za koje vi smatrate da su prioritet i da su i da će u budućnosti doneti razvoj mada nema jasnih pretpostavki, jasnih ocena koliko će da li će te investicije biti održive? Prvenstveno mislim na nacionalni stadion i na sam EKSPO, dakle sam EKSPO ne na ove druge investicije. Još nam preostaje što se tiče te žrtve i uskraćivanja budžetskih korisnika, još nam preostaje da nas pozovete na radnu obavezu da radimo na tim objektima. Što se tiče kreditiranja i zaduživanja neko je ovde računao da što se više zadužujemo to se više i razvijamo, pa što se onda još ne zadužujemo preko ovoga? I, te kredite će ljudi vraćati ako se ne zaustavi ili se ne uspori ova tendencija odlaska mladih ljudi u periodu radne i životne sposobnosti i u reproduktivnoj fazi na kraju krajeva kada nam odlaze mladi bračni parovi i mladi ljudi ko će ove kredite za 20 ili 30 godina vraćati? Ako nam je za desetak godina otišlo 500 ili 700.000 ljudi niko se ne raduje zbog toga, odlazili su i ranije da se razumemo, ali znate dobro da se ta tendencija promenila da je ranije odlazila najstarija generacija, odnosno srednja generacija da su najstariji ostajali, da su deca ostajala i da je srednja generacija ono što je zarađivala slala u našu zemlju Jugoslaviju, Srbiju i da je taj novac trošen ovde sada se ta tendencija menja mladi ljudi odlaze sa decom ili povlače sa sobom decu ili pak tamo zasnivaju porodice i ne vraćaju se ovde, to je daleko ozbiljnija tendencija od one ranije. Generalno primedba i na način na koji se raspolaže javnim finansijama, budžetskim sredstvima možete vi da napravite budžet kakav napiše opozicija to nije uopšte sporno, ali se postavlja pitanje utroška. Znači, javnost je gotovo isključena sve više je tajnih ugovora pa vi niste skinuli tajnost sa Tadićevih ugovora koje ste obećavali pre nego što ste došli na vlast, a sada većina ugovora jeste obavijena velom tajne. Sve se radi po hitnom postupku takođe i procedure za dodelu poslova. I, nešto oko ovih budžetskih povećanja, povećanja plata, povećanje penzija, povećanje socijalnih izdavanja pri nadležnosti, povećanje subvencija za poljoprivredu itd. jesu to povećanja, ali su dobrim delom i usklađivanja ako se plata poveća za deset jedinaca, a troškovi porastu za deset jedinica onda je reč o usklađivanju ili ako troškovi porastu za osam jedinica onda je ostatak rast, a većina ide na usklađivanje. Dalje, svih ovih godina, pa evo i ovaj rebalans, a videćemo kako će biti u budžetu za sledeću godinu, nikada nisu pomenute uštede. Da li je moguće da se na ovom budžetu u državi Srbiji nikad ništa ne može uštedeti? Da li je nekada pomenuta ušteda? Dva su osnovna obećanja bila 2012. godine, milijardu i 723 miliona na javnim nabavkama će se uštedeti i ukinuće se preko 100 agencija. Koliko danas ima agencija u Republici Srbiji? Da li je bar neka reformisana? Da li su neke spojene? Da li su sve uposlene? Koliko radnika su upošljavanje tada, koliko upošljavaju sada? Ja se ni tada nisam slagao sa tim stavom da sve treba ukinuti, ali to je bilo vaše obećanje. Evo sada nemamo nigde informacije o tome. Uštede mogu da se naprave i na upravljanju javnim preduzećima. Često se izgovarate sa uvezenim problemima, da li je to inflacija, energetska kriza, ratovi u Ukrajini, po belom svetu itd. ali nikada nismo do sada čuli koliku štetu smo pretrpeli i koliko ćemo se njome baviti, koliko ćemo je osećati zbog upravljanja EPS-om, od Grčića. Nije mi poznato da je Grčkim uvozni artikal i ko mu je izdao deklaraciju i garantni rok da je on baš dobar da bude u tom trenutku. To nije od Boga, to je vaš izbor i trebalo bi da znamo kakve su posledice toga. Nešto bih rekao i o jednom regionalnom projektu. Tu su i dva bivša predsednika opštine Smederevska Palanka, obojica Milojičići, sa obojicom sam radio na izgradnji regionalne fabrike vode za Veliku Planu i Smederevsku Palanku. Nas smo dvojica potpisali ugovor sa delegacijom EU i taj projekat je profunkcionisao. Dva meseca nakon smene vlasti pušten je u rad, danas je u blokadi i to ne danas, već unazad nekoliko godina, pet, šest godina. Govorilo se da je potrebno da bi bolje funkcionisalo politička kompatibilnost sa vlašću centralnom sada imamo i u Velikoj Plani i u Smederevskoj Palanci političku kompatibilnost. Koristim priliku da apelujem da dopis, pretpostavljam da je Velika Plana uputila, tu je i predsednik Skupštine, gospodin Marić, da se pozabavite time. Tu je i ministarka lokalne samouprave, tu je i bivši ministar lokalne samouprave, ministar poljoprivrede. Dakle, kako je moguće da posle tri, četiri godine se duguje za struju 300 miliona i da već postoji problem sa vodosnabdevanjem? Velika Plana i Smederevska palanka umesto da budu primer na koji treba da se ugleda, donacija 100%, nula učešća lokalnih samouprava, nula učešće države i to je upropašteno. Znamo da u većini lokalnih samouprava ili nema uopšte vodosnabdevanja ili se vodosnabdevaju sa neispravnom vodom. Šta još nedostaje u upravljanju finansijama? Inspekcijski nadzor. Da li vam je poznato koliko ima fiktivnih radnih mesta po lokalnim samoupravama? Ljudi ne dolaze na posao, samo primaju plate, a sigurno da toga ima i u državnoj upravi. Kako je moguće da je poreskoj upravi ispod radara proteklo da strani investitor „Goša“ šinska vozila pet godina nije plaćao doprinose u visini od pet miliona evra? Kako je moguće da ne promakne ispod radara kada neko duguje 3,5 dinara poreskoj upravi? Ko je plati tih pet miliona evra? Nekoliko reči o amandmanu koji se tiče rashoda za poljoprivredu u najširem mogućem smislu. Najpre, kada se govori ovde o izdvajanjima za poljoprivredu, poprilično se neki osećaj odgovornosti i stida nameće, da ne iskoristim neku drugu reč, poljoprivrednim proizvođačima kako se to mnogo izdvaja itd. Da li se to nekad stavlja u odnos sa onim što poljoprivreda pruža budžetu ili samo ono što se daje. Dakle, ti poljoprivredni proizvođači valjda nešto i pružaju. Kad govorimo o ulaganju u poljoprivredu da ne zanemarimo i ljude znamo kolike su poljoprivredne penzije. Predsednik je nedavno rekao da poljoprivredne penzije i nisu penzije, nego su to socijalne pomoći, parafraziram, nemojte da me držite za reč i da one negativno utiču na visinu prosečne penzije u Srbiji. Ako je tako onda i povećajte u određenoj meri da one pozitivno utiču na prosek ili ih svrstajte u socijalne pomoći, pa će automatski prosečna penzija biti veća. Oko još izdvajanja za poljoprivredu prozborio sam sa ministrom i van sale oko ovih izdvajanja sada za 17.000 i to je u radu, ali samo da vas podsetim to je dogovoreno prošle godine čini mi se u oktobru mesecu. Gospođa predsednica je bila predsednica Vlade i bila je ministarka druga, sada je gospodin Martinović, pa je to trebalo da se realizuje odmah nakon izbor Vlade, pa smo imali konstituisanje, pa smo imali izbor Vlade i sad smo došli na kraj septembra meseca rebalans, pa ćemo imati sada zakon, koji će biti, čuli smo od ministra juče da će uskoro biti zakon o izmenama Zakona o podsticajima, pa ćemo nakon toga imati konkurs, pa je prošla jesenja setva 2023. godine, pa je prošla prolećna setva 2024. godine, pa dolazi i proći će u međuvremenu jesenja setva 2024. godine. Morate da shvatite da takva odstupanja i takva odugovlačenja stvaraju veliki problem poljoprivrednim proizvođačima. U redu je to i za pohvalu što se redovno isplaćuju ove subvencije i po grlu i za mleko, itd, to već ide kvartalno, itd. Što se tiče najboljih cena ili boljih cena, to je isto u redu, da ne ulazimo sad, nemamo ni vremena, neko je to već pitao, juče, prekjuče, kako smo odabrali ove artikle da to budu bolje ili najbolje cene, kako niste odabrali one najskuplje, pa da one budu jeftinije. Kako je moguće da ste napravili jeftine cene za ove proizvode, a što ne napravite bolju cenu za gorivo, što ne napravite bolju cenu za struju, što ne napravite bolju cenu za komunalne troškove, što ne napravite bolju cenu za javni prevoz? I, kako je moguće da naši prehrambeni proizvodi, proizvedeni u Srbiji, su jeftiniji na primorju, turističkim mestima u Crnoj Gori, nego što su u centralnoj Srbiji, šta je razlog? Ne kažem ja da je to vaša namera i da je to vaše delo, ali trebalo bi se i time pozabaviti. Ovaj rebalans takođe se naslanja i na budžete ranijih godina i takođe može da se oceni kao budžet koji je u određenoj meri rezervisan za privilegovane ljude, da li su oni po političkoj partijskoj liniji, da li su oni po rodbinski ili kumovski, to sad više nije važno, ali nisam primetio da na sve ove dobre mere u poljoprivredi, na primer, podsticaj za razvoj preduzetništva, nisam primetio nikoga ko je vama blizak da se bavi nekim tržišnim poslovima, da se bavi privređivanjem na tržištu roba, na tržištu usluga, proizvodnje, a da to nije naslovljeno na javne finansije. I, kad kažem da ovaj budžet ne obezbeđuje jednakost građana navešću samo jedan primer. Jeste da to rade lokalne samouprave. Kako je moguće da besplatne udžbenike dobijaju deca u Beogradu, a da ne dobijaju van Beograda? Kako je to moguće? Zašto se to ne reši sistemski? Zašto se dopušta da Beograd daje, a ne uzima se u obzir činjenica da druge lokalne samouprave nemaju mogućnost da to daju. Evo, sa time bih završio ovo obrazloženje. Sednice Skupštine gospođo predsednice mislim da je ovo od konstituisanja 6. februara, dvadeseti dan kako Skupština radi. Nemate prava apsolutno nikakvog da kritikujete opoziciju da na bilo koji način opstruiše rad Skupštine. Hvala. 

ANA BRNABIĆ: Ministar Slavica Đukić Dejanović. Izvolite. 

SLAVICA ĐUKIĆ DEJANOVIĆ: Zahvaljujem. Na pitanje šta nam je blisko u Vladi? Istina i istine radi javnost treba da zna da Vlada Republike Srbije čini ogromne napore da u dijalogu sa predstavnicima reprezentativnih sindikata ne učini ono što ste vi rekli, izjednači prosečnu platu u prosveti sa prosečnom platom u ostalim sektorima. Prosečna plata u prosveti je veća od prosečne plate u ostalim sektorima, nego da najmanja, najniža plata prosvetnog radnika se izjednači sa prosečnom platom u ostalim sektorima. To je ogromna razlika. Istine radi, dobro je da znate da nije samo Beograd jedina lokalna samouprava koja ima mogućnosti da udžbenike finansira, jedna mala Subotica, na primer, to radi, ali ja se slažem sa vama da u prioritizaciji ciljeva pojedinih jedinica lokalnih samouprava nemaju sve iste mogućnosti, da to jeste tema u kojoj ne tako tendenciozno kako ste vi pokušali da kažete, nego objektivno treba da razgovaramo. Hvala. 

ANA BRNABIĆ: Hvala vam. Reč ima Predrag Marsenić. 

PREDRAG MARSENIĆ: Koristiću vreme ovlašćenog po amandmanu. Dakle, kolega Šulkić je stvarno sve rekao što je trebalo da se kaže, samo bih dodao neke podatke. U poljoprivredi smanjeni su podsticaju za nabavku mašina i opreme za primarnu biljnu i stočarsku proizvodnju za dve milijarde dinara. Dakle, to sam ja rekao i u obraćanju pre neki dan i nije mi jasno zbog čega je to. Mislim da nam je potrebno da imamo veće podsticaje da naši poljoprivredni proizvođači kupuju savremeniju opremu da bi imali veće prihode po hektaru. Rekli ste, mislim juče, da je 70% svega što srpski seljak proizvede ide na tržište EU. To je tačno, naše dve, tri, najbolje, da kažem industrije, sva industrija, poljoprivreda i prehrambena industrija, međutim da li ste napravili ijednu analizu koja bi se ticala uticaja onoga što će se raditi sa litijumom, dakle, otvaranje rudnika litijuma i uticaja na poljoprivredu, ne samo poljoprivrednu proizvodnju, nego odnos EU prema tome, odakle se uvoze ti prehrambeni proizvodi i da li to znači da će naša poljoprivredna proizvodnja biti delimično oštećena za jedan deo toga izvoznog potencijala? Govorili smo ovde o tome zašto smo tražili neki porez na ekstra dobit? Pa, mi smo imali takvu situaciju u Italiji. Italija je prošle godine uvela porez na 40% na neočekivani prihod banaka, 8. avgusta, a ove godine razmišlja da od banaka traži da da deo prihoda u prethodne dve godine kao donaciju. Mi imamo 350 miliona evra dobit banaka u periodu od 2014. godine do 2021. godine, one će ove godine biti milijardu i 350 miliona evra. Znači, nismo mi tražili da se neka dobra firma, neko dobro preduzeće, koje dobro radi dodatno oporezuje, mi smo tražili da to bude za banke i za kladionice. Znate, moramo raditi malo i na tome kako određene kladionice vrše uticaj na društvo, uticaj na našu decu. Mislimo da je taj uticaj negativan. Zamislite Albanija je rešila to stanje, a mi nismo u stanju da to rešimo, ispada da oni više vole svoju decu i svoje mlade nego mi, što nadam se da nije tačno. Druga stvar, koja je takođe ovde interesantna je ono što ste pominjali o vremenskoj vrednosti novca. To ne objašnjava određene cene i mi smo stalno pričali o tome. Dakle, ovde imamo put koji ide, gospodin Vesić je iskreno odgovori, rekao je da je ta cifra dogovorena i da je to fiksna cena, međutim da li je sve zaista uzeto u obzir, u pitanju je put koji će koštati 15,2 miliona evra, put Beograd – Zrenjanin – Novi Sad, a u isto vreme imamo u Rumuniji auto-put koji će biti izgrađen od Temišvara do Moravica koji košta četiri miliona evra po kilometru. Znači, da li je odluka zaista dobra. Mislim, na osnovu koje procene je tako nešto urađeno. Istina je da skaču cene, mislim, to je potpuno jasno i cena auto-puteva na svetskom tržištu, ali mislim da je trebalo možda obrazložiti to malo konkretnije. Ono što smo takođe tražili, je oporezivanje rijaliti programa. Znate, ako neko kome je pomognuto, a vi ste pomogli kada je bilo pitanje poreza, u trenutku kada je bilo loše, zašto onda ne bismo oporezivali nešto što predstavlja jako loš i negativan uticaj na naše mlade. Kako je rekao gospodin Lane Gutović jednom prilikom, pokojni, vidite, kaže, nije tačno da ne vredi narodu govoriti. Tamo gde se ulaže, tamo ima rezultata i onda imate sve više kriminalaca, sve više da ne kažem prijateljica noći i sl. Dakle, jednostavno mi moramo da promenimo taj koncept. Govoreno je ovde o određenom vozilu koje vozi jedan predstavnik Vlade. Nije sporno da se vozi, nije sporno i niko ne kaže da vi treba da vozite „jugo“, ali da li ste razmislili o tome kakvu poruku šaljete kada vozite takav automobil? Kakvu poruku šalje građanima Srbije predsednik koji nosi te i takve farmerke, koje koštaju koliko koštaju, na gradilište? Dakle, treba predsednik da ima normalnu odeću, on predstavlja zemlju u inostranstvu i kada ide u Ujedinjene nacije normalno da treba dobro da se obuče, ali je nekako poruka, morate malo da smanjite taj doživljaj, kako kažu. Jednostavno morate malo da shvatite da vi utičete na to kakvo će biti naše društvo, šta su one vrednosti u društvu. Vi ste ministri i treba malo da se upodobite. Što se tiče litijuma, optuženi smo, Dejan Šulkić, kolega, rekao je da je ovo dvadeseti dan kako radimo. Dakle, imali smo dovoljno vremena. Juče sam pričao sa vama, gospođo Brnabić, ovo nije tumačenje zakona, ovo je zakon koji je izričit. Znači, član 17. Zakona o izboru narodnih poslanika jasno kaže – nov saziv Narodne skupštine dužan je da imenuje nov stalni sastav RIK-a u roku od šest meseci od dana konstituisanja Skupštine. Tu nema mogućnosti tumačenju. Dakle, 20. marta je završena ta sednica. Trebalo je to da uradimo. Nismo uradili. Pogrešili smo. Nije to naša greška. Jednostavno, promaklo je, možda ste bili bolesni, nije sada da vas pravdam, u redu, nije uopšte sporno, ali jeste greška. Treba priznati grešku. Mi moramo da se držimo zakona. Čemu mi ovde kao narodni poslanici koji treba da kontrolišemo rad Vlade, a ne držimo se mi sami zakona? To je prvo. Drugo, vi to tumačite i mnoge stvari tumačite onako kako vama padne na pamet. Dakle, prošle godine mi smo imali, u Ustavu stoji vrlo jasno, član 106. stav 2. – drugo redovno zasedanje počinje prvog radnog dana u oktobru. Nama je prvi radni dan počeo 23. oktobra. Okej. Vi ste rekli – počelo je zasedanje, ali je samo prva sednica bila tada. Pa šta je onda problem da Prva sednica redovnog zasedanja bude 10. oktobra, a da u međuvremenu mi završimo litijum? To ne može? Jel? Zašto? Zato što je to vaše tumačenje. To je vaše tumačenje i to je to. To je taj problem o kome ja pričam sve vreme. Dakle, tumačenje zakona da nije prekršen zakon o tome da nismo izabrali novi sastav RIK-a. Znači, neverovatno je. I onda ide ona priča Tomasa Mora, znači kada vam dođe đavo, kojim zakonom ćete se braniti od đavola? Pred kojim zakonom? Sa čim, kada kršite ove stvari koje su evidentne i ovde nema tumačenja? Jednostavno, džaba njemu pare, tamo u paklu para nema. Na kraju, govorili smo o ovom izdvajanju koje bi trebalo da se uradi o tom porezu na rijaliti programe. Vi ste podržali naš predlog. Složio se predsednik Vučić, za muzej nacionalne istorije kod železničke stanice. Toga takođe nema u ovom budžetu. Mislimo da je to veoma važno i mislimo da bi to zaokružilo jednu priču, taj spomenik Stefanu Nemanji, ne ulazeći uopšte u priče da li je lep, da li nije lep. To neka drugi procene. Dakle, zašto pare za to nisu odvojene? Mnogo ovde ima propusta i mi smo rekli nekoliko puta da bi to trebalo popraviti. Ako iko bude odgovarao. Molim vas, nemojte mi odgovarati šta je bilo onda, šta je bilo sada. Dajte da razgovaramo normalno. Mislim da je sve ovo bilo vrlo jasno i konkretno i da nije bilo ni vređanja, nikakvih netačnih podataka. Dakle, to je to. 

ANA BRNABIĆ: Jasno i konkretno. Da vam kažem, poštovani narodni poslaniče, počeli ste prvom rečenicom, citiram – kolega Šulkić je rekao sve što ima da se kaže, ali ću i ja reći nešto. Dakle, po amandmanu je kolega Šulkić rekao sve što ima da se kaže, a vi ste onda preko osam minuta pričali o svim drugim temama, od kojih nijedna nije na dnevnom redu, ni RIK, ni litijum, ni bilo šta drugo, tako da toliko o tome ko ovde želi da završi sednicu. Što se tiče tumačenja, ne tumačim ja ništa, čitam zakon i Ustav. Redovno zasedanje počinje 1. oktobra. Ne može početi kada predsednik Narodne skupštine kaže da počinje, nego počinje sa mnom, bez mene, sa vama, bez nas, da se okrene svet naglavačke, počinje 1. oktobra. Nikakav problem, ono što ste vi tražili kao deo vanrednog zasedanja da bude u vanrednom zasedanju, mogu, ali da vam kažem, vi ste tražili vanredno zasedanje. Moja dobra volja je ponovo da vam izađem u susret i ovde se uvek radi o tome da većina mora da vam izlazi u susret zato što vi ne možete da formulišete nešto što mi konačno uradimo tako kako ste vi tražili, umesto toga da vam svaki put mi pomognemo kao sa ovim kvorumom da vi dobijete ono što tražite. Ja vas samo molim da se uozbiljite. Dugujete to građanima koji su vas glasali. Ali dugujete, a to je veći moj problem, dostojanstvo Narodne skupštine. I građanima takođe koji su glasali za sve narodne poslanike koji čine većinu u ovoj Narodnoj skupštini. Pošto svaki put ova grupa ljudi mora da skraćuje svoje vreme, da ne priča o svojim temama, da bi vama dala priliku da vi ostvarite ono što ste vi zamislili da ostvarite. I to nije u redu i tako Skupština ne treba da funkcioniše. U svakom slučaju, idemo dalje. Izvolite, ministre Martinoviću. 

ALEKSANDAR MARTINOVIĆ: Zahvaljujem se, gospođo Brnabić. Samo da ne ostane nedorečeno da Vlada ili Ministarstvo poljoprivrede nisu nešto uradili. Gospodine Marseniću, stvari stoje ovako. Dakle, mi smo poslali na mišljenje nadležnim ministarstvima dva nova pravilnika. Jedan pravilnik se zove Pravilnik o podsticajima za investicije u fizičku imovinu poljoprivrednog gazdinstva za nabavku novih mašina i opreme, za unapređenje primarne proizvodnje biljnih kultura. Drugi pravilnik je Pravilnik o podsticajima za investicije u fizičku imovinu poljoprivrednog gazdinstva za nabavku novih mašina i opreme za unapređenje primarne poljoprivredne proizvodnje u stočarstvu. Zašto je bitno da se ovo kaže? Vi kažete – zašto do sada nismo isplatili? Zato što menjamo, nismo ništa smanjili, čak naprotiv, sada ću da vam objasnim. Dakle, ova dva pravilnika menjamo zato što povećavamo iznos sa 800.000 na 1.500.000 dinara po korisniku. Dakle, sa 800.000 na 1.500.000. Kada dobijemo mišljenje nadležnih ministarstava, gospodine Marseniću, postoje neke procedure, vi ste sad isto kao gospodin Šulkić, što ne isplatite. Pa da biste nešto isplatili, mora da bude propisano zakonom, pa se onda donosi pravilnik, to su procedure koje su postojale i u vaše vreme, niko ne može iz budžeta da isplati bilo šta, a da za to ne postoji pravni osnov. Toliko valjda znate. Ali zbog građana Srbije i zbog naših poljoprivrednih proizvođača ovo želim da kažem. Dakle, nismo do sada raspisali ova dva javna poziva, ne zbog toga što nemamo novca, nego naprotiv, zato što planiramo da povećamo iznose za kupovinu novih mašina i u oblasti ratarstva i u oblasti stočarske proizvodnje sa 800.000 na 1.500.000 dinara po korisniku. Dakle, čim dobijemo mišljenje nadležnih ministarstava na ova dva pravilnika raspisujemo javne pozive, idu dva javna poziva, jedan je za nabavku novih mašina i opreme u oblasti biljne proizvodnje, drugi pravilnik je za nabavku novih mašina i opreme u oblasti stočarske proizvodnje i ljudi koji se budu javili na ove javne pozive dobiće umesto 800.000 – 1.500.000 dinara. Dajemo dodatna sredstva za ove dve mere. Da biste raspisali javni poziv, to mora da bude regulisano pravilnikom, a budući da je naša namera da podignemo iznose, tražili smo mišljenje nadležnih ministarstava, između ostalog i mišljenje Ministarstva finansija. Čim ta mišljenja stignu mi raspisujemo ova dva javna poziva i ljudi će dobiti svoj novac, ali uvećan. 

ANA BRNABIĆ: Hvala vam. 

PREDRAG MARSENIĆ: Pozdravljam to ako je istina. Ja sam samo komentarisao, te cifre u budžetu nema. Dakle, nema tih dve milijarde. Možda će biti u rebalansu, možda će biti u budžetu, možda neće, videćemo. Pozdravljam ako je istina. Treba sačekati proceduru. Vi ste nama dali ovaj zvanični dokument. Mi moramo da komentarišemo ono što vidimo ovde i zato sam tražio razjašnjenje. Što se tiče sednice. Mi smo 23.10. prošle godine imali rebalans budžeta. U međuvremenu mi smo, sada pre nego što je stigao rebalans budžeta, podneli ovaj zahtev za sednicu o litijumu. U međuvremenu je stigao rebalans budžeta. Prošle godine on je bio 23.10, ove godine je bio dvadeset i nekog septembra. Nije naša namera bila da sprečimo tu sednicu, niti je sada. Mi se zalažemo za tu sednicu. Vidite juče, iako to ne ulazi u ovo vreme, to je posebno vreme, kada su bila pitanja poslanika. Predstavnici Vlade su govorili dva sata i 30 minuta od tri sata ukupno, oko, ja sam to ovako okvirno izračunao. Gledao sam koliko je bilo postavljeno pitanje. Nekada se zloupotrebljava to vreme kada i nema šta da se kaže. Evo gospodin Martinović je odgovorio konkretno i direktno i hvala vam na tome. Mi samo tražimo takvu vrstu ponašanja i onda ćemo stići sve. Drugo, sećate se kada smo imali sednice koje su trajale do dva, tri noću, isto o budžetu. Jurili smo, trebalo je da završimo ili o nekim drugim pitanjima. Moralo je, bio je neki zakonski rok, možda nije o budžetu. Nije bilo razloga sada, ako zaista nemamo vremena da započnemo tu sednicu, da ne završimo ovo što pre. Da li je tako? Nije uopšte u pitanju naša namera da te sednice ne bude. Naprotiv, mi želimo tu sednicu. 

ANA BRNABIĆ: Molim vas gospodine Marseniću, zaista vam ne priliči ovo. Da vam kažem. Da prevedem građanima šta ste vi rekli. Vi ste rekli, stići ćemo ovo sve ako članovi Vlade ovde sede kao fikusi i ne odgovaraju, ako većina sedi, takođe, kao fikus i sluša vas i sluša sve uvrede i sve neistine i sve to, e onda ćemo sve stići. Tako ćemo sve stići. Samo ne znam gde je tu parlamentarizam. Moj posao je da čuvam taj parlamentarizam. Na član 1. amandman je podneo narodni poslanik Đorđe Đorđić. Da li želite reč? Izvolite. 

ĐORĐO ĐORĐIĆ: Zahvaljujem predsednice Narodne skupštine, dame i gospodo narodni poslanici, uvaženi građani Srbije. Smatram da je odnos Vlade Srbije od 2016. godine prema sportskim stipendijama za mlade talente nedovoljan, što pokazuje rezultat naših mlađih selekcija u kolektivnim sportovima koji su sve lošiji i lošiji. Stoga se nadam da će ovaj amandman transferom novih sredstava u tu oblasti popraviti barem delimično stanje. Meni je žao što nije ovde ministar Zoran Gajić. Juče se ta sednica otegla. Želeo sam da ga pitam, ali pošto njega nema, moram da pitam šefa Vlade Miloša Vučevića. Da li je ministar učestvovao u ovom rebalansu? Ako je učestvovao u ovom rebalansu s predlozima. Koji su mu predlozi? Šta su bili njegovi predlozi? Mi imamo jednu paradoksalnu situaciju i to pokazuje da smo mi jedno čudo od naroda. Stvarno smo čudo. Mi smo imali ovu olimpijadu gde smo prvi na svetu, olimpijski prvaci u vaterpolu sa četiri funkcionalna bazena. To nema nigde na svetu. Pa smo drugi na svetu u košarci, što je zaista impresivno u odnosu kakva je konkurencija. Imamo Novaka Đokovića svetsku zvezdu koja sija nad nama. Ono što je veliki problem, što sam želeo da pitam ministra, ali moram da pitam vas. Da li ministar zna šta se dešava sa mlađim selekcijama, kakva su ulaganja u mlađe selekcije? Da li neko zna da nam godišnje preko 300 trenera odlazi u Kinu, u Ameriku, u Rusiju? Da li znate da se ulaže u sport nikada više. Finansijski to je tačno. To je surovo tačno. Da biste dobili jednog seniorskog igrača u bilo kojoj selekciji mora da prođe neke mlađe selekcije, neke pionire, neke juniore, neke kadete. Mi smo tu potpuno podbacili, što govore rezultati. Ja kao neko ko se 30 godina bavi sportom želeo bih da čujem da li će se tu nešto menjati i kakav je plan i koncepcija za to? Zahvaljujem. 

ANA BRNABIĆ: Hvala vam. Gospodine Nikeziću, po kom osnovu? Izvolite. 

DUŠAN NIKEZIĆ: Juče mi niste dali repliku nakon što me je ministar Martinović pomenuo u svom izlaganju i to spomenuo u kontekstu jedne jako ružne neistine koju je izrekao, da je pokojni premijer Đinđić odlučio da u Železari Smederevo proizvodi kikiriki, umesto čelika. Da podsetim građane da je premijer Đinđić doveo „Ju es Stil“ u Železaru Smederevo, u proizvodnju Železare Smederevo i jedan od perioda u istoriji Železare, u kome su radnici Železare bili najzadovljniji i to možete vrlo lako da proverite. U Železari se nikada nije proizvodio kikiriki, ali proizvodile su se pečurke i to baš za vreme prethodne vlasti, ministra Martinovića i oni su se više nego ponosili. Ali zašto ministar Martinović nama neprekidno drži lekcije iz istorije? Pre neki dan nam je pola sata držao lekciju o memorandumu SANU od pre 40 godina i niko ga nije opomenuo za to. Zato što nema ništa da vam kaže o rezultatima Ministarstva poljoprivrede koje on vodi. Obećali ste u predizbornoj kampanji poljoprivrednicimada ćete im dati razne subvencije uključujući i subvenciju za sertifikovano seme. Od tad su prošle tri setve, a ratari još uvek nemaju ni obezbeđena sredstva za tu subvenciju, a nemaju ni proceduru po kojoj će se ta sredstva dobiti, čak ni to što ste rekli da će ovim rebalansom biti predviđena ta sredstva, za ratare ne znači ništa, jer Zakon o podsticajima još uvek nije ni predložen, a kamoli usvojen, tako da poljoprivrednici još uvek ne mogu da računaju na ovu subvenciju, kao ni na ostale subvencije koje su, kako kažete predviđene ovim rebalansom. Ministar je juče rekao da mi imamo izvoz mesa i mleka, imamo. Prošle godine smo izvezli 404 tone svinjskog mesa, a znate koliko smo uvezli? Uvezli smo 43 hiljade tona, sto puta više. Prošle godine na izvozu mesa imali smo trgovinski deficit od 210 miliona evra, na mleku deficit od 70 miliona evra. U ovoj godini je još gore. Pad izvoza mesa je 16 posto, a rast uvoza je 13 posto. Tako se kreće proizvodnja poljoprivrede. Govorite kako su sad davanja više nego veća i kako je nekada bilo strašno loše poljoprivrednicima i tada kada im je bilo jako loše, tada smo imali 200 hiljada goveda više i imali smo 1,2 miliona svinja više, 5 miliona komada živine više. Tada kada nam je bilo gore smo imali 122 hiljade poljoprivrednih gazdinstava više i 300 hiljada ljudi je više bilo zaposleno u poljoprivredi. Gospodo, selo nam se gasi, a poljoprivreda nam je desetkovana. Manite se praznih priča o istoriji, nego se posvetite vašem resoru poljoprivrede. 

ANA BRNABIĆ: Reč ima ministar Martinović. 

ALEKSANDAR MARTINOVIĆ: Koliko vi ništa ne znate, gospodine Nikeziću, onda nije ni čudo što nam je ekonomija propala, skoro pa propala, od 2000. do 2012. godine. Ove podatke koje ste sad čitali, čitali ste podatke iz vremena SFRJ. 

DUŠAN NIKEZIĆ: Popis 2001. godine.

ALEKSANDAR MARTINOVIĆ: Koji popis 2011. godine? Ljudi, 2011. godine poljoprivreda je bila pred kolapsom. Sve ste živo upropastili. Koji popis? U vreme Dušana Petrovića? Ko je to popisivao? Dakle, iznosili ste podatke iz vremena SFRJ. A onda ste se 2000. godine desili vi, DOS, za koji sam rekao da ste vi sad posle 24 godine reciklirani DOS. Svi vi, zeleno-levi frontovi, ekološki ustanci, stranke slobode i nepravde, narodni pokreti, nastali ste suštinski iz dve stranke - jedna je bila Demokratska stranka, koja se raspala na sastavne delove, a druga je bila G17-plus. Sad se vi prebrojte ko je bio u DS-u a ko je bio u G17-plus. Srđan Milivojević je bio u Otporu. On je ušao u Demokratsku stranku posle 5. oktobra, a držao nam je predavanje neki dan ko je sve bio osnivač Demokratske stranke 1990. godine. On je tad imao veze sa Demokratskom strankom ko Isus Hrist sa inkvizicijom. Dakle, nikakve. Što se tiče ovih podsticaja za sertifikovano seme, ja sam sad objasnio gospodinu Marseniću i čovek je shvatio. Ali, vi niste shvatili, pa evo, da objasnim i vama. Da biste nešto isplatili iz budžeta, taj podsticaj mora da bude predviđen zakonom. Ponavljam još jedanput. Da biste nešto isplatili iz budžeta, to mora da bude propisano zakonom, a prethodno za to morate da obezbedite sredstva, što mi i činimo kroz rebalans budžeta. Dakle, redosled koraka je za gospodina Nikezića koji se jako loše razume u ekonomiju, da mu objasnim, sledeći. Najpre donosimo rebalans budžeta i predviđamo novac, između ostalog, i za isplatu regresa za sertifikovano seme u iznosu do 17.000 dinara. Posle toga u Narodnu skupštinu, u proceduru Narodne skupštine, ulazi Zakon o izmenama i dopunama Zakona o podsticajima u poljoprivredi i ruralnom razvoju. Nacrt zakona je završen, javna rasprava je završena i ja mislim već sledeće nedelje Predlog zakona ulazi u skupštinsku proceduru i taj zakon će biti donet do 15. oktobra. Nakon toga, Ministarstvo poljoprivrede, šumarstva i vodoprivrede donosi Pravilnik kojim će biti bliže uređena materija koja je propisana zakonom, biće bliže propisani uslovi, procedure, itd. i nakon toga ide javni poziv, a posle toga ide isplata do 17.000 dinara za sertifikovano seme, kao jedna nova mera pomoći našim poljoprivrednim proizvođačima. Ja ne znam šta tu sad nije jasno? 

ANA BRNABIĆ: Replika, Dušan Nikezić. 

DUŠAN NIKEZIĆ: Ministre Martinoviću, vi ste to obećanje dali u predizbornoj kampanji i dogovorili to sa poljoprivrednicima u Kisaču, u novembru prošle godine. Proći će godinu dana i tri setve, a vi poljoprivrednicima nećete dati subvenciju za sertifikovano seme koju ste im obećali. Mogli ste odavno da donese zakon i sve prateće akte. Mogli ste odavno da ustanovite proceduru, da ljudi znaju koja im je dokumentacija potrebna, da bi mogli da dobiju subvenciju za sertifikovano seme. Ništa niste radili proteklih šest meseci. Mogli ste iz budžetske rezerve da prebacite sredstva za te namene, pošto ste očigledno predvideli izuzetno malu cifru za te namene i da obezbedite sredstva. Znači, sve ste mogli da uradite. Mogli ste da donesete rebalans budžeta još pre šest meseci, niste morali da čekate oktobar ove godine. Znači, svoj posao niste radili, poljoprivrednike ste potpuno zanemarili, vodili političku kampanju. Predsednik vas preslišava da niste spremni, da ne znate koje su subvencije za poljoprivredne proizvođače. Pre neki dan nam pričate o tome da je bilo nedovoljno padavina. Zašto ne smete da kažete da je bila suša? Zašto ne smete da kažete da na severu Banata i Bačke su prinosi 60 do 80% manji? Ne smete, zato što znate da ako se proglasi elementarna nepogoda, suša, onda će osiguravajuće kuće morati da isplate štetu poljoprivrednicima. Ali vi, kao i u svemu drugom, štitite krupni kapital a ne proizvođače. Proglasite elementarnu nepogodu u opštinama koje su pretrpele ozbiljnu štetu, predvidite ta sredstva ovim rebalansom budžeta, ako niste do sada, i pomozite ugroženim poljoprivrednicima. Hvala. 

ANA BRNABIĆ: Replika, Srđan Milivojević. Izvolite. 

SRĐAN MILIVOJEVIĆ: Zahvaljujem. Poštovani građani Srbije, ja, tačno je, nisam bio član Demokratske stranke pre 2004. godine zato jer sam smatrao da je Demokratska stranka bila suviše blaga prema Srpskoj radikalnoj stranci, smatrao sam da treba biti energičniji prema tom zlu i onda sam doneo odluku da se učlanim u Demokratsku stranku kada sam u ovom ovde domu čuo reči Zorana Đinđića, predsednika Demokratske stranke, koji je kazao, evo citiram govor Zorana Đinđića, ovde i u ovoj sali izrečen: "Što se Srpske radikalne stranke tiče, tu neću zaista mnogo da govorim. Pokušaću da se ograničim na tri ili četiri rečenice, koristeći autoritet iz istorije, iz literature, jer to nije politički fenomen. Srpska radikalna stranka je mentalitetski fenomen. Ona je jedan ozbiljan problem našeg društva. Ona nije politički problem. Ona je politički fenomen." Citiraću sada ljude iz naše istorije koji su mnogo dobro definisali, slavne ljude iz naše istorije, kaže Zoran Đinđić, koji su dobro definisali taj problem. Gospodin Jovan Dučić, veliki naš pisac, govoreći jednom o hrvatskim političarima između dva rata, koji su se na sličan destruktivan način ponašali kao što se sada SRS ponaša, rekao je - ti hrvatski političari su veoma opasni za državu, ne zato što se ničega ne plaše, nego zato što se ničega ne stide. Vidite, ja sam ponosan što nikada, ali nikada u svojoj istoriji nisam govorio da je Zoran Đinđić lopov, kao što je Aleksandar Martinović govorio za svog sadašnjeg šefa Aleksandra Vučića da se stidi što je uništio Srbiju. Jel treba da vas podsetim na te reči? Dovoljno je ovako. Hvala. 

ANA BRNABIĆ: Hvala. Aleksandar Jovanović, takođe replika. 

ALEKSANDAR JOVANOVIĆ: Gospodine Martinoviću, evo vama da se zahvalim na ovom inspirativnom govoru, a posebno želim da se zahvalim Aleksandru Vučiću, koji je vas odabrao, baš vas da budete na mestu Ministarstva za poljoprivredu, jer ako će nešto izvući ljude poljoprivrednike na ulicu, koji budu došli ovde, to će biti vaš kraj, to ste vi. Da vas podsetim samo, kao što sad branite poljoprivrednike, tako ste branili i Krajinu, tako ste branili i Kosovo, tako sad branite Gornje Nedeljice. Tamo gde ste vi bilo koga branili, tamo života više nema. Još jednom hvala Panti na izboru za sve vas za ministre, pogotovo za vas, Martinoviću. Šta mislite, gospodine Vučeviću, o njemu kao ministru poljoprivrede? Jeste li zadovoljni vi njegovim radom? Vi ste njegov šef. Imate i vi šefa, ali vi ste njegov prvi šef, predsednik Vlade. Ovo postaviti na mesto ministra za poljoprivredu, može samo kod Vučića. Isto važi i za sve vas, isto važi i za Anu Brnabić. To samo u državi Aleksandra Vučića može da bude predsednica i premijerka, a i predsednica Skupštine. 

ANA BRNABIĆ: Hvala. Baš sam se radovala da se vi javite, gospodine Jovanoviću, očekivala izvinjenje, ali nisam ga dobila. Hajde svi građani Republike Srbije su čuli, dogovorili smo se ako pokažem da niste govorili istinu, rekla sam ništa neću da radim, nikakve tužbe, ništa, samo minimum minimuma jedno ljudsko izvinjenje, ali moram da čekam, jel? Ne možete to da ispunite. Dobro. Da znaju građani kakav je taj odnos vaš prema ljudima. Reč ima Milenko Jovanov.

MILENKO JOVANOV: Poštovana predsednice Skupštine, imam pravo na repliku ali ću se uzdržati od bilo čega iz prostog razloga što je jasno da predstavnici opozicije, pričom koju pokušavaju da plasiraju ovde u Skupštini i otvaranjem po 100 tema u svakom obraćanju, žele da u replikama provedemo današnji ceo dan da bi onda mogli da izbegnu raspravu i glasanje, eventualno, o predlogu zakona koji su sami podneli. Oni i danas beže da se o tom zakonu raspravlja, jer ja ne mogu drugačije da objasnim da neki koji su iskusni poslanici otvaraju priče koje znaju da će da izazovu bar 10 replika sa naše strane. I, svesno to rade u želji da razvodnje i opstruišu raspravu. Ja u tome ne želim da učestvujem, naša poslanička grupa u tome neće učestvovati. Dakle, neka pričaju šta hoće, mi ćemo naravno govoriti kada budemo smatrali da treba da govorimo o dnevnom redu i onome što je tačka dnevnog reda, a bitno mi je samo da građani vide koliko razvodnjavaju raspravu, koliko beže od toga da se uopšte počne razgovor na temu onog faličnog zakona koji su predali ovde, koji je neispravan i u formalnom i u materijalnom smislu, a jedva čekam o njemu da raspravljam jer ćete onda tek imati priliku da čujete razne interesantne stvari, bogami i za neke koji sede ovde u ovom sazivu kako su i šta radili u prošlosti baš vezano za taj litijum. Hvala. 

ANA BRNABIĆ: Hvala. Reč ima ministar Martinović. 

ALEKSANDAR MARTINOVIĆ: Dame i gospodo narodni poslanici, srpska privreda, pa i srpska poljoprivreda počeli su da propadaju, evo sad će ovo biti moja jedna lična ispovest, počeli su da propadaju 2001. godine, to vi jako dobro znate, kada smo moj otac i ja imali firmu koja se zvala „Ces Mekon“. Dakle, moj otac i ja smo imali firmu koja se zvala „Ces Mekon“ i, dame i gospodo, tu smo se mi dobro obogatili, uzeli smo milione evra. Dakle, moj otac i ja kad god je trebalo da se sprovede neka privatizacija u Srbiji, po Zakonu o privatizaciji iz 2001. godine, a pre nego što se raspiše tender za prodaju neke firme, firma mog oca i moja je davala tzv. konsultantske usluge. Pa, kod jedne, pa kod druge, kod pete, kod desete, kod stote, kod hiljadite privatizacije. I, tu smo mi nakupili za nekoliko godina oko šest, sedam miliona evra. Za to vreme, dakle firma mog oca i moja, zvala se „Ces Mekon“, je učestvovala, između ostalog, i u razgradnji svih velikih kombinata u oblasti poljoprivrede. Tako da 2012. godine, zahvaljujući tome što smo moj otac i ja pružali konsultantske usluge, 2012. godine, kada je SNS preuzela vlast, nismo zatekli ni jedno jedino preduzeće koje se na ozbiljan način bavilo poljoprivrednom proizvodnjom u oblasti ratarstva, stočarstva ili bilo koje druge grane poljoprivrede, a pogotovo neko preduzeće koje je moglo da izvozi naše poljoprivredne proizvode na evropsko i na svetsko tržište. Tako da se ja apsolutno slažem sa svim onim što je rekao prethodni govornik. Dakle, ja sam zaista odgovoran, i moj otac, zato što smo od 2001. godine, pa do 2012. godine, zajedno sa Mirkom Cvetkovićem, to sam zaboravio da kažem, učestvovali u privatizacijama više hiljada preduzeća u Republici Srbiji, koliko tačno to vam je juče rekla gospođa Adrijana Mesarović, ministarka privrede, dala je vrlo tačne podatke. Tako da, evo, što bi rekli oni koji pripadaju katoličkoj veroispovesti – „mea kulpa, mea kulpa, mea maksima kulpa“. To je moj veliki greh. Zahvaljujem se. 

ANA BRNABIĆ: Hvala vam. Prelazimo na sledeći amandman koji je podneo narodni poslanik Marijan Rističević. 

MARIJAN RISTIČEVIĆ: Zahvaljujem. Dame i gospodo narodni poslanici, ovi koji su gadljivi na devedesete, na SRS, a koji su navodno sledbenici Zorana Đinđića treba da znaju da je postojala saradnja te dve stranke u vreme kada je trebalo izabrati predsednika Skupštine 1993. godine. U najvećim ratnim godinama bilo je te saradnje, uspešne, polu uspešne i danas ljudi koje on nije hteo da primi u svoju stranku sve dok nije poginuo pričaju o lošim devedesetim godinama, a pri tome zaboravljaju da je postojala ta saradnja. Dame i gospodo narodni poslanici, ja sam poljoprivrednik. Ovde je jedan bivši savetnik bivšeg premijera, koji je radio u njihovoj privatnoj firmi, ovde je tvrdio da su od 26. novembra, kada su bili pregovori u Kisaču, do sada obavljene tri setve. Ja za 10 meseci nisam uspeo, možda sam uspeo dve setve da ostvarim, ali tri nikada u životu, niti poznajem poljoprivrednika koji je na teritoriji Srbije, bilo kada, ostvario tri setve za 10 meseci. Mislim da je ovaj gospodin, bivši savetnik, koji je savetovao bivšeg premijera, a ko ga je savetovao mi smo još i dobro prošli, mislim da je on za Ginisovu knjigu rekorda. Ovde smo čuli razne povike. Što gorivo nije jeftinije, povikaše oni koji su prodali NIS i sva nalazišta nafte i gasa na teritoriji Srbije. I, vode. Dame i gospodo, onda smo čuli povike – male su seljačke penzije. Ja se u tome slažem, ali u njihovo vreme su bile 2,7 puta manje. Dakle, 2,7 puta manje. Onda smo čuli povike o podsticajima – zašto nema više podsticaja i zašto kasne? Moram priznati da u njihovo vreme podsticaji uopšte nisu kasnili, nije ih ni bilo, a kada ih je nešto bilo, poslednjih godina njihove vladavine, to je bilo negde oko 100, 126 miliona evra. Na izlazu 2012. godine ti podsticaji su bili šest puta manji nego danas. Danas je agrarni budžet 125 milijardi, sa akcizom negde između 132 i 135 milijardi ili milijardu i 150 miliona evra u apsolutnom iznosu. Čisti podsticaji su negde otprilike sa gorivom, akcizom oko 115, odnosno milijardu evra, milijardi dinara. Danas oni kažu – zašto ti podsticaji nisu veći? Onda se pojavi savetnik vrli koji kaže – uvozite meso i mleko. Tačno je, ali zašto ga uvozimo? Upravo oni su ispregovarali SSP i deo koji se odnosio na poljoprivredu, a koji je omogućio autoput za uvoz mesa i mleka. Zato mislim, a moj amandman se odnosi na ruralni razvoj, da tu treba dodati sredstva za nabavku mehanizacije voćnjaka, kvalitetnih priplodnih grla da bi tu anomaliju ispravili. Da bi povratili prehrambeni suverenitet, mi moramo napustiti poljoprivrednu politiku koja se delom još uvek vodi na način na koji su oni vodili, a zahvaljujući upravo tim udruženjima koja su u Kisaču pritiskala vlast, da se podsticaji, dok je naša želja bila da se vežu za uslovna grla, odnosno da budu izdašni, a da hektari budu pokriveni uslovnim grlima, voćem i povrćem, upravo su oni poslali svoje politikante i svoja udruženja koja su isključivo tražila da se podsticaji usmere za sertifikovano seme, što je ova Vlada udovoljila, a mislim da je bila greška, jer je samo to sertifikovano seme preko noći poskupelo 40% Ja i dalje mislim da zbog ruralnog razvoja za mene država kontrola nad teritorijama. Da bi stanovništvo opstalo, te podsticaje treba usmeriti u ruralni razvoj, nabavku mehanizacije, grla, podizanje voćnjaka itd. jer se ne slažem sa njima, da se ukupan prihod od poljoprivrede stvori velikim površinama. Ja mislim da to mora da se stvori velikim prihodima po jedinici površine. Još na kraju da kažem da je najiskrenija ljubav na svetu, ljubav prema hrani i vreme je da napravimo zaokret, da napravimo zaokret prema zelenoj tranziciji itd. električnim automobilima, obnovljivoj energiji i u poljoprivredi da napravimo zaokret posebno zato da tu ljubav maksimalno unovčimo. Hvala. 

ANA BRNABIĆ: Hvala vam. Poslovnik? Izvolite. 

ZORAN LUTOVAC: Član 104. stav 2. Dakle, Zoran Đinđić nije sarađivao, Zoran Đinđić je komunicirao sa svima. On kao pragmatičan političar je rekao - ako treba sa crnim đavolom ću razgovarati ako je u javnom interesu, i razgovarao je sa crnim đavolom i to su pokazale ove slike. Hvala. 

ANA BRNABIĆ: Hvala vama. Ovo vam je od vremena poslaničke grupe, pošto mi čak niste ni ukazali kako sam ja to povredila Poslovnik. Čak mi ni to niste ukazali. Uopšte se niste udostojili, nego ste rekli - po Poslovniku, pa ste krenuli da pričate o filozofiji životnoj Zorana Đinđića, što je sve ok. Imate vreme poslaničke grupe, tako da ćemo od tog vremena oduzeti. Vi, gospodine Milivojeviću, po amandmanu. Izvolite. 

SRĐAN MILIVOJEVIĆ: Čuli smo divno predavanje o blagostanju koje je nasledila neka nova vlast 2000. godine, zaboravlja se kada se govori o ceni da su bili bonovi za benzin, pazite, bonovi za benzin. Zaboravljaju ti ljudi koji danas brane politiku SRS i SNS da su bili najglasniji kritikujući činjenicu da su opljačkane 36 poljoprivredne penzije. Pazite 36 meseci u državi SRJ, u Republici Srbiji poljoprivrednicima nisu isplaćivane penzije jer ih je tadašnji režim, u kome je Aleksandar Vučić bio ministar informisanja u toj Vladi, opljačkao i uzeo 36 seljačkih poljoprivrednih penzija, da bi finansirao politiku 100 za jednoga, zarđale kašike ili šta znam već čega. Pazite sada dalje, u vreme kada je DS vodila resor za poljoprivredu isplaćivale su se subvencije 100 evra po hektaru, ali nikada nije moglo da se desi da čovek koji ima podrum od četiri metra kvadratna dobije 20 hiljada tona kukuruza i bude čuvar robnih rezervi u zimskom periodu, a kada neko dođe, kad dođe država da traži te rezerve on kaže - pojeli miševi. Pazite, u naprednoj Srbiji sve je poraslo i plate i penzije, ali miševi koliko su porasli, ko nilski konji, pa, to nema. Kakvi delfinarijum, mi moramo za nilske konje da pravimo ovde jedan objekat jer ti su nilski konji kao miševi pojeli robne rezerve. Nema ih. Nikada sud nije utvrdio gde su nestale robne rezerve. Neverovatan je taj napredni apetit kako to brzo i alavo raste. Hvala. 

ANA BRNABIĆ: Nikakve veze sa amandmanom, ali dobro. Vi to birate. Slobodan Ilić po amandmanu. Izvolite. 

SLOBODAN ILIĆ: Hvala. Poštovani poslanici, poštovani građani Srbije, hteo sam da se osvrnem na amandman gospodina Rističevića, i da kada je već tema poljoprivreda da otvorimo i tu temu. Dakle, poljoprivredni budžet jeste povećan i to je činjenica, ali ni izbliza to nije dovoljno za ono što je sve potrebno za srpsku poljoprivredu. Naši poljoprivrednici su vredni i časni ljudi i oni ne očekuju od države nikakvu milostinju. Oni očekuju samo da mogu normalno da žive i rade od svog rada i da imaju bar približne uslove za rad kao u zemljama u okruženju, da ne poredim sa nekim razvijenim poljoprivrednim zemljama kao što je Holandija, to je za njih misaona imenica. Oni žele da imaju sigurno tržište, da se znaju cene, da ne mogu neki mešetari da ih ucenjuju i teraju u dužnička ropstva i u kredite. Žele da imaju sigurnu naplatu. Žele da imaju plavi dizel, bar kao što je u Hrvatskoj. U Hrvatskoj je za dizel za poljoprivedu trenutno cena oko 92 dinara po litru. U Srbiji je 179 dinara po litri. Da li je realno da u Hrvatskoj bude skoro duplo jeftiniji dizel za poljoprivrednike nego u Srbiji? Inače, za akcize i PDV je izuzetno komplikovana procedura i to većina malih poljoprivrednih proizvođača i ne može da ispoštuje. Ono što je isto tragično što u ovom budžetu nema ni pomena o nekim ozbiljnim ulaganjima u sisteme navodnjavanja. Dakle, kao što vidite već godinama se susrećemo sa strašnim sušama i malo, malo, koja godina bude izuzetna suša, kao što je bila ove godine, i poljoprivredni prinosi se drastično smanjuju, a vi po tom pitanju apsolutno ništa ne radite, a to je od suštinske važnosti za poljoprivredu. To se znalo i pre 20, 30 i 50 godina i uspešnu poljoprivredu imaju zemlje samo ako imaju ozbiljno navodnjavanje poljoprivrednih useva, da ne bi zavisile od toga da li će pasti kiša ili neće. Na teritoriji AP Vojvodina postoji sistem kanala Dunav-Tisa-Dunav, ne znam da li ste čuli za njega nekada, poštovani naprednjaci, on ima ukupno 960 kilometara ukupne dužine kanalskih sistema i nažalost iz njega se trenutno navodnjava samo 30 hiljada hektara, a potencijal mu je i mogućnost za preko 500 hiljada hektara. Mi smo i dalje na dnu Evrope, to može da potvrdi ministar Martinović, da smo zadnja zemlja u Evropi po navodnjavanim površinama i trenutno navodnjavamo samo oko 1,5% poljoprivrednih površina. Ozbiljne zemlje navodnjavaju po 40, 50, 60%. Vaša politika je, gospodo, potpuno uništenje srpske poljoprivrede i domaće poljoprivrede, poklanjanje i prodaja bud zašto zemlje strancima i domaćim tajkunima i terate srednje poljoprivrednike i male da se zapošljavaju kao traktoristi kod tih tajkuna i stranaca i da rade za platu ili da zaduže šlem i kramp i da idu u rudnike i da kopaju kod Nemaca ili Kineza. Svaki dan se gase poljoprivredna gazdinstva. Zadnjih nekoliko godina je ugašeno preko 50 hiljada. Prosečna starost vlasnika poljoprivrednih gazdinstva je 60 godina. Sve grane poljoprivredne propadaju iz dana u dan, najviše stočarstvo i zato imamo najskuplju hranu u Evropi. Za prvih šest meseci 2024. godine, zvaničan podatak, uvezli smo hrane za preko 600 miliona evra, što je iznos koliko je uvezeno za celu 2023. godinu. Imate jedan zanimljiv podatak, evo pitanja za gospodina Martinovića, Državna revizorska institucija je 2016. godine utvrdila da 461 milion evra subvencija za stočare je uplaćeno, potrošeno iz budžeta da nikada nisu došli do stočara, da su nestali. Gospodine Martinoviću, to piše u izveštaju DRI. Gde su te pare? Ko je to ukrao? Evo pitanja za vas. Na Odboru za poljoprivredu smo dobili informaciju da se radi nova nacionalna strategija za poljoprivredu za 2025. – 2034. pa su onda ad hok rekli državni sekretari da nije 2034. nego 2032. i znate šta je tragično – nama strategiju nacionalnu srpske poljoprivrede rade Slovenci i Bosanci. Dali ste Slovencima i Bosancima da rade strategiju srpske poljoprivrede pored Poljoprivrednog fakulteta u Beogradu, koji sam ja završio, Poljoprivrednog fakulteta u Novom Sadu, instituta, vi dajete strancima i nećete da kažete cenu. Ja imam informaciju da je prošla strategija koštala osam miliona evra. Demantujte me. I koliko košta ova strategija? Vaša politika prema poljoprivrednicima može se prikazati sa jedne slike. Šaljete u poslednje vreme intenzivno policiju i BIA na poljoprivrednike. Ovo je poljoprivrednik iz Stare Pazove kojeg je policijskih automobila uhapsilo u Zemunu samo zato što je vozio traktor. Nije vozio tenk, traktor gospodo. Ne znam da li ste toliko gadljivi na traktore, pa je Beograd zabranjen grad za traktoriste i za poljoprivrednike. Ono što radite sa BIA da šaljete ljudima BIA. U Vojvodini noću BIA privodi poljoprivrednike ako napišu na Fejsbuku da će da protestvuju. U Čačku su privodili ljude. Šta kaže čovek – nezabeleženo od 1945. godine. Samo fali da pošaljete kožne mantile i da pajate po tavanima i čupate brkove kao nekad komunistička UDBA. To je još ostalo da radite prema srpskom seljaku. Sram vas bilo. 

ANA BRNABIĆ: Poštovani narodni poslanici, samo vas molim da ne ulazimo baš u domen dramske umetnosti, pošto zaista i vi znate da ste preterali i da preterujete. Dramska umetnost možda na nekom drugom mestu ako ste dovoljno talentovani. Marijan Rističević ima reč. 

MARIJAN RISTIČEVIĆ: Po amandmanu. Dame i gospodo narodni poslanici, malopre je govorio jedan državni trošak. Zašto naš napredak u poljoprivredi nije veći, brži? Iz prostog razloga što su neki poljoprivredni inženjeri koje je država školovala da bi unapredili poljoprivredu prerasli samo u politikante koji su od samog početka svoje karijere kao zaposleni bili isključivo u javnom sektoru. Danas oni kukaju zašto nema dovoljno poljoprivrednika, a mogli su svojim primerom obzirom da ih je država školovala i dala ogroman novac na to školovanje, da se prihvate motike i tako dalje, ali očigledno da je bolje držati neki govor nego držati motiku u ruci i baviti se poljoprivredom. Pokazao je fotografiju, tačno je da na fotografiji izvesni gospodin iz Stare Pazove, ali je zaboravio da kaže i to da je to kandidat na njegovoj izbornoj listi u Staroj Pazovi. Dakle, uglavnom se radilo o političkim razlozima zbog čega se taj traktor našao na površini i trebao je reći da je taj traktor vredan preko sto hiljada evra. Meni je prava čast da u naše vreme poljoprivrednici voze tako skupe mašine, jer kada su oni bili vlast, uglavnom su se vozili Fergusoni i tako dalje. Ovde je neko govorio i o robnim rezervama. Nikad punije nisu bile, ali gle čuda oni nas po sebi vide. Dakle, od tih 20 hiljada tona o kome govori to je ono što smo zatekli minus u Krčedinu, a u taj minus je bio upetljan njihov državni sekretar koji se zvao Dobrivoje Surdžum, a ministar trgovine u to vreme je bio gospodina Milosavljević. Mislim da je to čak i rezultiralo i određenim hapšenjima. Dame i gospodo oni govore o podsticajima pa da ih podsetim. U Evropi je prosečan podsticaj 260 evra. Evropski izvori, skinuti pre neki dan sa interneta. Pa da vidimo, Rumunija 180, Hrvatska koju spominju 310 evra, Srbija 18 hiljada, plus 17 hiljada, plus pet hiljada, to je 40 hiljada ili 340 evra. Dakle, više nego u Hrvatskoj, više nego u Rumuniji, više nego u Bugarskoj, ali ove sve zemlje koji imaju nešto više imaju razvijeno stočarstvo, što i mi treba da težimo, ali oni nisu tražili. Da povežemo našu biljnu proizvodnju, nisu tražili. U svim tim protestima, da povežemo, a vi to svakako znate. Da povežemo našu poljoprivredu sa našim inputima, sa našim stočarstvom, sa našom prerađivačkom industrijom, sa našim semenima, već su isključivo tražili da se to spoji sa sertifikovanim semenima koja su zbog njihove poljoprivredne politike dominantni na našem tržištu, u stvari tražili su novac da na takav način kroz biljnu proizvodnju subvencionišemo njihove inpute, strane inpute i strano stočarstvo i prerađivačku industriju. Zato mislim da bez obzira na njihove proteste koji su uglavnom iz političkih razloga, pa se pokrivaju nekim poljoprivrednim razlozima i socijalnim, uglavnom su to politički pritisci da se na njih u buduće ne obaziremo, već da napravimo zaokret, malo hrabriji, izdržimo i da podsticaji budu izdašni, ali za hektare koji su pokriveni voćem, povrćem, stokom zato što mi to dugujemo našim potrošačima da im obezbedimo prehrambenu sigurnost, a i za državu da obezbedimo prehrambeni suverenitet i da u slučaju vojnih i ekonomskih pritisaka imamo dovoljno hrane za sebe i za okolinu. To je ono što mogu da govorim Kada su rekli u Hrvatskoj gorivo, pa što ste prodali NIS i sve naftne izvore. Ponovo pitam, izvore nafte i gasa, što ste prodali? Hrvatska to nije uradila. Ona može na takav način da utiče na cenu goriva, ali razlika u ceni između cene na pumpama i poljoprivredne cene u Hrvatskoj preračunato u dinare 43 dinara, a naše Ministarstvo finansija dodeljuje 50 dinara, s tim što prethodno skine cenu sa 190 i nešto na 179, pa nije to ni 50 dinara, to je otprilike cena između 60 i 70 dinara niža za poljoprivredu nego što je na benzinskim pumpama. U Hrvatskoj samo 43. Naravno, vi koji ste prodali NIS za tepsiju ribe nemate obraza. Kada već pričate o farmerkama, to pričaju oni čiji je obraz u pantalonama. Hvala. 

ANA BRNABIĆ: Reč ima ministar Martinović. Izvolite. 

ALEKSANDAR MARTINOVIĆ: Zahvaljujem predsednice Narodne skupštine. Dame i gospodo narodni poslanici, da ove neistine ne bi ostale bez odgovora, dužan sam da vas upoznam sa nekoliko informacija. Pre svega, jedna važna vest za naše poljoprivredne proizvođače. Juče je Ministarstvo poljoprivrede, šumarstva i vodoprivrede objavilo javni poziv na nabavku opreme za navodnjavanje. Minimalni iznos je 40.000 dinara po korisniku, a maksimalni iznos po korisniku je tri miliona dinara. Dakle, juče smo objavili javni poziv za nabavku opreme za navodnjavanje. Minimalni iznos 40.000, maksimalni iznos tri miliona dinara. Što se tiče strategije, izvinite što ću da čitam sa telefona zato što nemam tehnički mogućnosti da sada odštampam, ali ovo što smo sada čuli da nam strategiju pišu Slovenci i Bosanci. Za slovenačku naciju sam čuo, za bosansku nisam, ali dobro, Tito je izmislio razne nacije, pa evo jedan narodni poslanik je izmislio bosansku naciju. Sada ću da vam pročitam se Slovence i Bosance koji nam pišu strategiju. Ja sam kao ministar poljoprivrede, šumarstva i vodoprivrede 4. jula 2024. godine doneo Rešenje o obrazovanju Radne grupe za izradu predloga strategije poljoprivrede i ruralnog razvoja za period 2025-2032. godina. Ovo kažem zbog građana Srbije i zbog naših poljoprivrednih proizvođača da ne bi nasedali na neistine koje se iz dana u dan mogu čuti od pojedinih predstavnika opozicionih stranaka. Tačka 1. – Osniva se Radna grupa za izradu predloga strategije poljoprivrede i ruralnog razvoja za period 2025-2032. godina, u sledećem sastavu. Izvinite gospođo predsednice Narodne skupštine što ću da pročitam nekoliko imena i da oduzmem koji minut više nego što sam planirao, ali sada ćete da čujete koji su to naši Slovenci i Bosanci koji nam pišu strategiju. Nenad Katanić, pomoćnik ministra u Sektoru za poljoprivrednu politiku Ministarstva poljoprivrede, šumarstva i vodoprivrede – predsednik Radne grupe, Jelena Blagojević, državni sekretar u Ministarstvu poljoprivrede, Ivana Popović, državni sekretar u Ministarstvu poljoprivrede. kao što vidite sve sami Slovenci i Bosanci. Boban Kostić, državni sekretar u Ministarstvo poljoprivrede. Predrag Rojević, takođe jedan, ne znam da li je Slovenac ili Bosanac, državni sekretar u Ministarstvu poljoprivrede. Milica Neđić, evo žena sedi ovde, nisam čuo pravo da vam kažem da se neka Slovenka ili Bosanka zove Milica Neđić, ali dobro. dakle, Milica Neđić, pomoćnik ministra u Sektoru za pravne i normativne poslove. Zatim, Anja Javor, pomoćnik ministra u Sektoru za međunarodnu saradnju i evropske integracije. Evo ga još jedan Slovenac Aleksandar Bogićević, pomoćnik ministra. Nebojša Milosavljević, još jedan Slovenac, direktor Uprave za zaštitu bilja. Siniša Adamović, još jedan Slovenac, direktor Uprave za poljoprivredno zemljište, Slobodan Nikolovski, evo ga, sedi čovek pored mene, Slobo, jel si Slovenac ili Bosanac? Kaže čovek nije ni Slovenac, ni Bosanac. Direktor Uprave za agrarna plaćanja. Živko Amatijević, opet jedan Slovenac, direktor Uprave za veterinu, Saša Stamatović, direktor Uprave za šume, Maja Grbić, isto neka Slovenka, Bosanka, boga pitaj šta je, direktor Republičke direkcije za vode, Darinka Radojević iz Republičkog sekretarijata za javne politike i Marijana Batak iz Republičkog sekretarijata za javne politike. Kao što vidite dame i gospodo narodni poslanici, sve sami Slovenci i Bosanci nam pišu strategiju poljoprivrede i ruralnog razvoja za period 2025-2032. godine. Ovo sam pročitao samo da bi građani Srbije znali sa kakvim diletantima, sa kakvim neznalicama, da ne upotrebim neku težu reč, ipak se nalazimo u Narodnoj skupštini, raspravljamo o jednoj tako važnoj temi kao što je rebalans budžeta, uključujući i onaj deo budžeta Republike Srbije koji ide za naše poljoprivredne proizvođače. hvala vam gospođo Brnabić što ste imali strpljenja da me saslušate i izvinite još jednom što sam oduzeo koji minut vremena više. 

ANA BRNABIĆ: Hvala vam. Gospodine Lutovac. Izvolite, po Poslovniku. 

ZORAN LUTOVAC: Član 27, morate da održavate red. Ovo što je ministar sada govorio je apsolutno neprihvatljivo. On sada određuje koje nacije postoje, koje ne postoje, ko je pripadnik koje nacije, koje nije, to nije njegov posao. Šta on radi? Šta ovo znači? On sada prebrojava ko je koje nacije, određuje po imenu da li je neko ove ili one nacije. O čemu se ovde radi? Kako dozvoljavate da se to dešava u Skupštini Srbije? 

ANA BRNABIĆ: Potpuno ste u pravu, trebalo je u stvari da prekinem i izreknem opomenu gospodinu Iliću, koji je otvorio temu da Slovenci i Bosanci pišu našu strategiju poljoprivrede, što vam ni u jednom milisekundu nije zasmetalo. Ali kada resorni ministar na to odgovori, e onda vam to ozbiljno smeta, a pritom poslanici u vašoj poslaničkoj grupi mi sve vreme dobacuju – odakle ministru taj spisak? Spisak je odatle što ga je ministar potpisao, nije tajni, javno je dostupan i ja ne vidim šta je tajna da ljudi znaju ko radi na strategiji. Tako da, zaista ne znam šta vi tačno očekujete od mene. Izvolite. 

ZORAN LUTOVAC: Razlika je ogromna, poslanik je govorio o tome. 

ANA BRNABIĆ: Oduzeću vam od poslaničke grupe. 

ZORAN LUTOVAC: Uzmite. Čovek je govorio o pripadnicima državnosti, a on je govorio o pripadnicima nacionalnosti, to je ogromna razlika. 

ANA BRNABIĆ: Dobro, hajmo dalje. Gospodine Iliću, vreme poslaničke grupe? Replika? Ne postoji nijedan jedini, jedan jedini razlog. Ja sam vas pogrešno tumačila? Ne možete vi da dobijete repliku na moje tumačenje. Po poslaničkoj grupi? Izvolite. 

SLOBODAN ILIĆ: Ne, uzeću vreme grupe, okej. Odgovoriću kratko, gospodine Martinoviću, vi niste bili na poslednjem Odboru za poljoprivredu i dogovorite se sa vašim sekretarima, državnim pomoćnikom ministra koji je potvrdio, a dobili smo i dokument ko radi nacionalnu strategiju poljoprivrede Srbije za 2025, 2034. godinu. Evo, pročitaću ko radi. Firma „Enova South East Europe“ Beograd, koja je registrovana od strane „Enova“ Sarajevo, Bosna i Hercegovina, Podgaj 14 i firma „ZaVita, svetovanje, d.o.o.“; Tominškova, Ljubljana, Črnuče, Slovenija. Teško mi je i da pročitam. Dakle, predstavnik konzorcijuma koji radi strategiju se zove, nebitno kako se zove, ali predstavnik konzorcijuma koji je pisao ugovor je Mirza Hadžimešić. Dakle, vi ste stranim firmama, nisam ja govorio o nacionalnosti, nemojte zamenjivati teze, vi ste stranim firmama, iz BiH i Slovenije dali da izrađuju nacionalnu strategiju Srbije i to je nama poslato u dokumentu, a to su potvrdili i vaši pomoćnici, jer vi niste bili na odboru, inače gde bi trebalo da budete. Tako da nemojte iznositi laži ovde u parlamentu. Hvala. 

ANA BRNABIĆ: Dobro. Hvala vam, ministre, što se niste javili ponovo, mislim da vam je odgovorio već na pitanja. Tako da nastavljamo dalje u cilju toga da pokušamo da privedemo i ovo kraju. Sada idemo na sledeći amandman koji je podneo narodni poslanik Radomir Lazović. Nije tu. Na član 1. amandman je podnela narodni poslanik Natalija Stojmenović. Nije tu. Na član 2. amandman je podneo narodni poslanik Borislav Novaković. Nije tu. Na član 2. amandman je podneo narodni poslanik Miroslav Aleksić. Izvolite. 

MIROSLAV ALEKSIĆ: Zahvaljujem. Predsednice, ako budem govorio duže, koristiću vreme šefa. Amandman koji smo podneli u ime Narodnog pokreta Srbije je tehničke prirode i radi se o samo drugom izrazu, dakle, retorička je stvar. Ali pošto je tema poljoprivreda i juče je gospodin Martinović ceo svoj govor u popodnevnom delu posvetio meni, čitajući koliko sam ja dobio podsticaja ili subvencija kao poljoprivrednik iz Ministarstva poljoprivrede, znate, sve što ja i moja porodica smo dobili, dobili smo po zakonu, sve što smo stekli, stekli smo svojim ličnim radom u poljoprivredi, kao poljoprivredni proizvođači, i ništa, ni za jotu, nismo dobili više od onoga što pripada ljudima koji se u Srbiji bave poljoprivredom. Znam da biste vi, gospodine Martinoviću, voleli da mi ne postojimo, da nas nema, da je Srbija privatna država SNS, pa da vi sami radite šta god hoćete, ali postoje i drugi ljudi i poljoprivrednici u Srbiji koji vas ne podražavaju, a biće ih sve više. Znate, za razliku od vas, ja živim u Trsteniku, 220 kilometara odavde. U tom Trsteniku ja vozim traktor, prskam, zalivam, berem, radim sve što treba, bavim se poljoprivredom sa svojom porodicom, sa svojim radnicima i nije me toga sramota. Za razliku od vas koji živite u Rumi, na 50 kilometara odavde, ne uzimam kao vi troškove za odvojeni život od 98.000 dinara mesečno, koje vi uzimate od građana Srbije, iz budžeta, tako što fingirate odvojeni život, a živite ovde maltene nadomak Beograda. U tome je razlika između mene i vas. Dalje, kad ste već čitali to šta sam ja u zadnjih 10 godina dobio po osnovu zakona i podsticajnih mera poljoprivredne politike u Srbiji, zašto niste pročitali, gospodine Martinoviću, i one fingirane i lažne zahteve kojima ste davali podsticaje onima koji se i ne bave poljoprivredom, koji nemaju to za šta su tražili. Dvadeset hiljada zahteva lažnih je podneto za podsticaje, dodelili ste pare. Zato je uhapšen direktor Uprave za agrarna plaćanja Žarko Radat. To niste čitali. Tako otimate pare poljoprivrednicima koji treba da dobiju. Nisam ja oteo nikome, nego vi, i vaša politika i vaša ministarstva, sa fingiranjem. Nedimović, kod njega je bio cenovnik, ko hoće da dobije, koliko i kako. Dobijali su podsticaje oni koji nemaju veze s poljoprivredom, kao i vi. E, ti su napravili štetu za poljoprivrednike. E dalje, pošto ste, gospodine Martinoviću, takođe mene juče prozvali ovde za te subvencije, rekli ste u jednom momentu da sam ja, evo, citiram, ovo je stenografska beleška od juče, kaže: „Gospodin Aleksić je podneo zahtev za kupovinu traktora preko programa IPARD 3. Svaka čast, gospodine Aleksiću, gledaćemo da ispunimo zahtev, dobiće gospodin traktor“. To ste juče vi izjavili, gospodine Martinoviću, ovde kao ministar. Evo, ja vam sad nudim opkladu javno, ako smete da prihvatite ovde pred građanima Srbije i poslanicima, ako sam ja podneo zahtev, ako dokažete ovo, ako dobijem traktor, ja vama traktor poklanjam. Ako je laž, da podnesete ostavku na mesto ministra poljoprivrede. To je najmanje što možete da uradite, jer ovakve brutalne laži govore na koji način manipulišete građanima Srbije. A sad kažite javno – ili mi se izvinite zbog te laži ili podnesite ostavku ili prihvatite opkladu. Ja sam spreman da vam taj traktor poklonim. Ali s obzirom na činjenicu da ste vi govorili, gospodine Martinoviću, da je Aleksandar Vučić izdajnik, SNS – stranka koju finansiraju mafijaši, tajkuni i kriminalci, i da ne znamo da li ste govorili istinu tada ili sada kada ga hvalite, ne očekujem ja da ćete vi brinuti ni o poljoprivrednicima, ni da ćete prihvatiti opkladu, ni izviniti se za ovu laž koju ste meni izrekli, jer vi se politikom bavite isključivo zarad sopstvenog interesa. Hvala. 

ANA BRNABIĆ: Milenko Jovanov. 

MILENKO JOVANOV: Samo kratko. Nastavlja se, poštovana predsednice Skupštine, ono što smo ustanovili pre sat vremena, dakle, na svaki način pokušavaju da razvodne diskusiju, odvedu stvari u drugom pravcu, izazivaju replike. U kuloarima kažu da ih baš briga da li će se sednica završiti ili neće, to da znate takođe, ovako nezvanično. Izvolite kažite, Ne, nego naši poslanik sretne vašeg poslanika, pa mu vaš poslanik kaže ma boli nas uvo da li ćemo da raspravljamo o litijumu. Eto, to se desilo, ali u svakom slučaju nije ni bitno. Nije važno, uopšte nije važno, meni je bitno da građani vide na koji način se razvodnjava diskusija, na koji način pokušavaju da se ova sednica ne završi danas, ni sutra, ni u nedelju, ni u ponedeljak, a onda će u ponedeljak da krenu u vrisku i halabuku kako im eto, zla vlast nije dozvolila da raspravljaju, a dotle će oni da pričaju o farmerkama, o traktorima, o Bosancima i Slovencima, itd, itd, citiraće govore iz 1998. godine i 1967. godine, jer to je sve tačka dnevnog reda rebalansa budžeta. Eto, to je cela priča, a onda ćemo mi da im budemo krivi. Naravno da nećemo. Najzad što se tiče ovoga da je SNS jedina kako privatna država SNS, pa čovek je sam demantovao da je Srbija privatna država SNS tako što je rekla šta je sve dobio na konkursima kao i svaki drugi građani, pa šta sad da radimo? Finansiramo i opoziciju. Jeste vi plaćenik SNS onda? Ako ste već dobijali sva ta sredstva koja kažete da ste dobili, verujem da ste dobili i znam da radite poljoprivredu, ali mi onda recite jeste vi nama naš plaćenik kad sve pripada SNS, sve odlučuje jedan čovek i vi dobili pare baš od te, kako kažete stranačke države i o od tog direktora, pa kako to? 

ANA JAKOVLJEVIĆ: Nisu to vaše pare, to su državne pare.

MILENKO JOVANOV: Gospođo, hajde se koncentrišite, molim vas, koncentrišite se, pa slušajte, ako nećete mene da slušate, a slušate bar vašeg lidera šta govori, a onda ne razumete, ako pažljivo slušate onda je to tragično. U svakom slučaju odgovor je jasan mi u opstrukciji sednici učestvovati nećemo, ali nećemo prihvatiti ni da nas bilo ko optužuje za opstrukciju koju sami sprovode, već evo pet dana. Još jednu stvar da podvučem da bi se ova sednica završila i da bi se raspravljalo o litijumu mi smo krenuli ovu sednicu u ponedeljak, a ne u utorak kako piše u Poslovniku i nastavljamo je u petak, a ne završavamo je u četvrtak, takođe kako piše u Poslovniku. Dva dana smo dodatno dali, ne znajući pritom da su oni spremili opstrukciju sopstvenog predloga. Hvala. 

ANA BRNABIĆ: Hvala vam. Mada, da budemo iskreni, gospodin Aleksić je zaista i sam priznao da je praktično zloupotrebio institut amandmana. Pročitaću, amandman glasi - u članu 2. Predloga zakona član 2. u 1. stavu reč „dugova“ menja se rečju „zaduženje“. To je amandman. Čovek je sam rekao retorička je stvar. Dakle, podneo je amandman da bi dobili dodatno vreme za raspravu, samim tim da bi se produžila ova sednica, ali dobro. U redu, imate pravo takve stvari da radite, nije u redu. Izvolite gospodine Jovanoviću hteli ste da se izvinete. Hvala vam. 

ALEKSANDAR JOVANOVIĆ: Vreme ovlašćenog predstavnika. Molim vas za malo mira u atmosferi i tišine. Hvala. Ovako, da pozdravim samo ljude iz Bitef, pre neki dan otvoren je Bitef. To su ljudi kojima ovaj budžet, kao po običaju predvideo za kulturu cifru od 0%, pa zarez nešto. To je ono što ova država odvaja za kulturu, država čiji budžet počinje sa nulom, opredeljen za kulturu nema nikakvu budućnost, nikakve šanse. To je ono kako vi brinete o kulturi, a veliko hvala švajcarskom reditelju koji je otvorio Bitef rečima da Rio Tinto više nema šta da traži u Srbiji. Hvala umetnicima koji su jedni od najhrabrijih, otvoreno stali protiv ovog zločinačkog projekta da se raseljava srpski seljak iz Gornjih Nedeljica. Hvala, Svetlani Bojković. Hvala svima koji i dalje nastavljaju borbu da se život u Gornjim Nedeljicama nastavi. Hteo sam nešto drugo da kažem. Molim vas, malo mira, gospodine Keno, dajte da se saslušamo. Sinoć nam se iz Njujorka javio Panta, ponovo, kao i svako veče, preko televizije „Informer“. Kaže Panta, došao bi na sednicu o litijumu, ali mu ne da Ustav. Od kad ti Panto poštuješ Ustav? Nemoj da se plašiš Panto, dođi na sednicu za koju ne znamo kada će biti. Evo, sada ja vas pitam, gospođo Brnabić, da li mi znamo kada će biti ta sednica? Dakle, Panto to jest predsedniče ove zemlje koju si razvalio i koju i dalje razvaljuješ, nemoj da se plašiš, dođi ovde da nam kažeš kolika je provizija Rio Tinta, kao zastupnik, najveći lobista jedne privatne firme kojoj se dao ne samo Gornje Nedeljice, nego si dao sve živo. Kinezima se dao bakar i zlato, sad je na redu litijum koji ste nameračili da date Rio Tintu, a sve kao nas optužujete da mi hoćemo da srpski litijum damo nekoj stranoj kompaniji. Koja strana kompanija ovde hoće da kopa litijum? Koje su to strane službe, na to nismo dobili odgovor za koje mi radimo. Kaže dve strane službe pod čijim pritiskom su građani oborili pravu vašu Uredbu, gospođo Brnabić, da vas podsetim, jer vi ste na ovaj projekat stavili tačku. I, što ste slagali, sad vas pitam ponovo? Što lažete građane Srbije? Klimate glavom? Pa, znam da lažete, to svi znaju. Znači, vi ste na taj projekat stavili tačku. Vi gospođo Brnabić lažete, ali to je već pleonazam kada ste vi u pitanju. Što se tiče vaše vile na Dedinju. Da vi niste vlasnik Jovankine vile na Dedinju, vi ste vlasnik 375 kvadrata. 

ANA BRNABIĆ: Izvinite, nisam čula - nisam vlasnik? 

ALEKSANDAR JOVANOVIĆ: Ne, vi ste vlasnik 

ANA BRNABIĆ: Dobro, tri danas ste pričali da sam vlasnik, a sad kažete da nisam. Hvala vam. 

ALEKSANDAR JOVANOVIĆ: Nemojte da me prekidate. Šta je problem? Hajte malo mira. Dakle, Agencija za sprečavanje korupcije, gospođo Brnabić, 375 metara kvadratih stana na Dedinju. Da li na Dedinju? Pa, da na Dedinju, nije na Žarkovu, nećete kod mene da dođete u Žarkovo da živite, nego na Dedinju, ni manje ni više. Ja vas sad pitam odakle vama pare za to? Odgovorite građanima. Hvala lepo. A Panta neka dođe, nemoj da se plaši, slobodno. 

ANA BRNABIĆ: Hvala vam. Da vam kažem poštovani narodni poslaniče, pošto ste prešli na lične stvari, pa da i ja zloupotrebim ovo vreme. Hvala vam na svemu što ste pokazali u poslednjih pet dana. Pred građanima Republike Srbije smo se ljudski dogovorili, sinoć i to ja rekla, evo, pred svim građanima Republike Srbije, ukoliko pokažem danas da ste govorili neistinu i da to što vi zovete Jovankina vila, a što je vila Republike Srbije, nije moje vlasništvo, da je nisam kupila da ćete se danas izviniti i vi ste rekli – da, izviniću se. Poštovani građani Republike Srbije nismo čulu izvinite. To su takvi ljudi. Meni vaše izvinjenje više i ne treba. Vi ste nešto obećali, slagali ste i to ste slagali pred čitavom javnošću Republike Srbije. Vi ste to sve o sebi rekli. Što se tiče stana koji sam kupila. Kupila sam ga 2014. godine, dve godine pre nego što sam ušla u politiku, niko moj se nikada nije bavio politiko. Niko moj nikada nije bio u javnom sektoru. Kupila sam ga na kredit, kod banke Inteze, na 30 godina dok sam radila u privatnoj kompaniji, a taj posao sam zaradila svojim znanjem, svojim umećem i svojim trudom, na 30 godina i dan danas otplaćujem taj kredit. Tako da, evo, poštovani gospodine Jovanoviću, ušla sam u politiku ništa mi nije trebalo. Ništa, imala sam auto, imala sam kuću u Beogradu, imala sam kuću na moru, ništa mi nije trebalo. A vi ste pokazali kakav ste čovek time što ste pred svim građanima Republike Srbije rekli, ako pokažem da ste lagali, uputićete izvinjenje. Nisam tražila odštetu, nisam tražila duševnu bol, ništa vam nisam tražila samo jedno ljudski izvini. Rekli ste izviniću se i niste se izvinili. I, takav ste vi čovek i hvala vam što ste pokazali svim građanima Republike Srbije kakav ste. Što se tiče Aleksandra Vučića i ove diktature i toga Bitefa, koji ste uneli u dnevni red sednice o rebalansu i finansijskoj podršci porodicama sa decom, Bitef je došao sada vama na dnevni red i kažete da ne otežete onda. Ta diktatura Aleksandra Vučića izgleda tako što je taj Bitef finansira grad Beograd i Vlada Republike Srbije. I taj švajcarski režiser, reditelj koji je došao da priča šta god želi da priča, čovek, ovde, došao je toko što mu je to sve platila Vlada Republike Srbije i grad Beograd. E, tako izgleda diktatura Aleksandra Vučića, a tako izgleda i to ne ulaganje u kulturu. A, to što on nama drži predavanje o litijumu, najbolje govori o tome da se našao još jedan ekspert za litijum. To vam je reditelj iz Švajcarske. On je čovek veći rekspert za litijum, za gospodina Jovanovića, od čitavog našeg Rudarsko geološkog fakulteta i to govori o tome koliko vređate našu struku, naše fakultete i koliko više verujete jednom reditelju od čitavog Rudarsko geološkog fakulteta. A, sada nastavljamo dalje. Reč ima Milenko Jovanov. Hvala vam. 

MILENKO JOVANOV: Koristiću vreme predsednika grupe. Dakle, prvo mislim da se podrazumeva da na neki način imate toleranciju za to kada gospodin pomene Bitef iz prostog razloga što je on svoju karijeru gradio u kulturi za flašu vinjaka premeštao scenografije kod Ljubiše Ristića. Tako da je on tu napravio ozbiljnu karijeru i naravno da ga kao dugogodišnjeg radnika u kulturi te stvari interesuju. Ono što je mnogo interesantnije to je ta priča o Panti i piti. Dakle, od kada je počela sednica od ponedeljka, počela je tako što je on citirao predsednika Republike koji je iskoristio jedan narodski izraz i rekao – doći ću u Skupštinu, razbucaću ih ko Panta pitu. To se tako kaže u našem narodu. A, onda se pojavio čovek koji po svaku cenu želi da bude pita, jer želi da ga Panta razbuca. I sada svaki dan on poziva Pantu, dođi i razbucaj me, biću tvoja pita. Hoću da budem pita, Panto dođi da budem pita. I on nama ovde želi da predstavi, izgleda, 50 nijansi pite u Skupštini Srbije ukoliko bi Panta, eventualno došao. Ali, ja ponovo moram da kažem, da oni moraju da se dogovore sami sa sobom, dakle, da li žele da Panta dođe ili ne žele da Panta dođe, jer je predlagač zakona rekla da ne želi i nam pravo po Ustavu da prisustvuje tome, a on juče rekao zovite ga kao lobistu Rio Tinta. Dakle, Aleksandar Vučić je lobista građana Srbije, samo isključivo i jedino građana Srbije i zato i dobija podršku od našeg naroda, plebicitarno na svakim izborima. A, to da će Panta i dalje da razbuca svaku pitu koja želi to da bude, ja sam u to siguran i nemam nikakve sumnje u to. Jedino što stvarno ne razumem i to iskreno ne razumem da neko toliko želi pati i vapi za tim da bude ta pita. To je već nešto što bi morali neki drugi da analiziraju i neki drugi da ocene. Meni taj deo, taj mazohistički poriv zaista nije jasan. Hvala. 

ANA BRNABIĆ: Izvolite, gospodine Lutovac, Poslovnik. 

ZORAN LUTOVAC: Član 100. Molim vas, vi već ponavljate to. Ako želite da raspravljate, prepustite jednom od potpredsednika da vodi sednicu, siđite i raspravljajte, a nemojte sa tog mesta da zloupotrebljavate. Hvala vam. 

ANA BRNABIĆ: Hoćete da se izjasnimo u danu za glasanje?Ne. Hvala vam mnogo, poštovani gospodine Lutovac, što vam ni malo ne smeta da vaš kolega iz opozicije koristi ovu govornicu da priča o mojoj privatnoj imovini koja nikakve veze sa mojim političkim životom nema. I to vam ne smeta i ne kažete mu, nemojte to da radite, nije korektno. I ne kažete meni, povredili ste Poslovnik zato što ga niste prekinuli, a nisam ga prekinula samo i isključivo zato što se radi o mojoj imovini, pa da ne bude da nešto krijem. Da se radilo o bilo čijoj drugoj, privatnoj imovini u ovoj sali, uključujući i vašu bi prekinula svakog, ali to vam ni malo ne smeta. Pa, neka super, vi vodite Demokratsku stanku, pašće demokratija. Gospodine Jovanoviću, po kom sad vi osnovu želite? Super. Izvolite. 

ALEKSANDAR JOVANOVIĆ: Dakle, da ovu sirotu ženu sa Dedinja samo obavestim, ovo odakle sam ja čitao šta posedujete to je Agencija za borbu protiv korupcije. Znači, vi ste sami prijavili vašu imovinu. Znači, nisam ja to izmislio. To je javno dostupno, gospođo Brnabić, kao što smo svi mi u obavezi da svoju imovinu kao javni funkcioneri prijavimo. Da, ja živim u Žarkovu, u stanu od 50 kvadrata, za razliku od vas koji živite u Jovankinoj vili, a ovo je vaša lična imovina i nemojte to da predstavljate kao napad na vas. Da, ja se izvinjavam pokojnoj Jovanki Broz, što smo dozvolili da ovako nešto živi u njenoj kući. To je izvinjenje 

ANA BRNABIĆ: Poštovani narodni poslanici, molim vas da ga saslušamo da „ovako nešto“ naš narod to treba da čuje, nastavite gospodine Jovanoviću. Jeste završili, prijavite se za reč. 

ALEKSANDAR JOVANOVIĆ: Znači, gospođo Brnabić govorim ja, a ne vi. Upadate mi u reč drugi put, po drugi put. Ako hoćete da pričate vi, pričajte, ja vas samo pitam šta je sa uredbom, to sam vas pitao, da li je i zašto ste rekli da je sa projektom Jadar završeno, što ste slagali narod, ajde odgovorite sada, imate reč. 

ANA BRNABIĆ: Hvala vam mnogo, nastavljamo dalje. Imaćemo tu sednicu, pa ćemo o tome pričati. Ako želite da pričamo o Bitefu, litijumu, uredbi, znači da nikada ne želite ustvari da mi dođemo do onog predloga zakona koji ste tako nesrećno podneli, a ja želim, tako da ćemo nastaviti dalje po amandmanima. Na član 2. amandman su zajedno podneli narodni poslanici dr. Zoran Lutovac, dr. Dragana Rakić, dr. Ksenija Marković i Nebojša Novaković. Zahvaljujem se svim ženama u ovim klupama opozicije što su reagovale, odnosno nisu na to što je vaš kolega bilo koju ženu, bilo kakva da je nazvao „nešto ovako“. Hvala vam mnogo. Da li neko želi reč? Ne. Na član 2. amandman je podneo narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije, evo smo peti dan u raspravi o budžetu koju vladajuća većina ovako razvlači, neprimereno, ali smo na početku današnje rasprave čuli jednu neverovatnu stvar od gospođe Ane Brnabić i ja sam vam gospođo Brnabić neizmerno zahvalan na toj istini koju ste izneli. Šta je kazala gospođa Brnabić? Ja ću vas podsetiti da je Vlada Republike Srbije izabrana sa 152 glasa, a jutros je gospođa Brnabić rekla, evo u sali jedva sedi 102 poslanika vladajuće većine, dakle i vas je sramota od onoga što radi vaša Vlada i vi ste desetkovani pred argumentima opozicije, pobegli su poslanici, ne možete da ih nahvatate, imate problem sa većinom i kažu nam u kuloarima vaši poslanici, jao šta ste kazali, mene sramota, jaoj šta smo sve čuli, nećemo da dolazimo više na sednicu Skupštine i evo jutros nema, i nemojte očekivati da opozicija da većinu za pljačku budžeta i to je nezamislivo to je dan vrednosnog sistema da vam opozicija bude saučesnik u pljački Republike Srbije. Dakle, ja sam predao amandman kojim tražim da se smanji ta pljačka i to kreditno zaduženje, jer suviše su velike kamate, a zašto je velika pljačka? Kaže, DRI nepravilno potrošene 743 milijarde, pazite to kaže DRI, nepravilno iz budžeta a to je 2018. godina, nikada još nismo dobili odgovor šta se desilo. Gde imate odgovor, imate ovde, Zvonko i Andrej slavili prvu milijardu, evo to piše i to piše u transkriptima slušanih razgovora, a onda vi kažete to mafija sluša razgovore, pa da, ali vi prisluškujete predsednika, evo Dijana Hrkalović kaže – Nebojša Stefanović prisluškivao, onda kaže Nebojša Stefanović, prisluškivala Dijana Hrkalović, onda Dijana kaže, ne, Grčić je slušao. Dogovorite se ko predsedniku radi o glavi, mi sigurno ne, mi ne prisluškujemo predsednika. Onda se ljutite i tužite Jelenu Bulajić što objavljuje transkripte slušanih razgovora, kako vi delite ovih 743 milijarde opljačkanih para i onda vam je opozicija kriva, jer neće sednicu o litijumu, kažite plašimo se sednice, ne smemo, nemamo većinu i sada ćemo ovih 743 milijardi da podelimo neposlušnim poslanicima, da kupimo većinu i da konačno glasamo za budžet, a litijum, pa ne smemo, strah nas je, imamo paničan strah od opozicije i mi to razumemo jer strah je dobar, koga poznaje, naročito kada dolazi od nekoga ko je bolji od vas. Hvala. 

SNEŽANA PAUNOVIĆ: Kolega Jovanov, povreda Poslovnika, izvolite. 

MILENKO JOVANOV: Povreda Poslovnika, član 106. govornik može da govori samo o tački dnevnog reda o kojoj se vodi pretres. Imali smo dve situacije ovde. Jedno je da je čovek očigledno imao neki napad i definitivno deluje kao da boluje Turetovog sindroma. On čovek ne može da kontroliše, naiđe mu, onda on bulazni tako gluposti nekakve koje nemaju nikakve veze sa tačkom dnevnog reda. Molim da se na to reaguje. Sa druge strane, mislim da je zaista nedostojno srpskog parlamenta da u njemu sedi uopšte, a posebno da govori neko kao portparol Veljka Belivuka. Ovaj čovek je uveo Veljka Belivuka u srpski parlament. Ovaj čovek je deo odbrane Belivukovog plana. Iz tih presretnutih razgovora jasno se vidi da oni imaju odbranu pred sudom, u medijima i političku. Ovo je politička odbrana Belivukovog klana, da se razvodni njihova odgovornost i da se na neki način pokaže da je to sve tako neka šala, komika i da tu nema nikakve veze i da je neko drugi kriv, naravno, Aleksandar Vučić i njegova porodica, a ne Veljko Belivuk za ono što je radio. Molim vas da reagujete, jer je nedopustivo da se ovakve stvari dešavaju u našem parlamentu. Što se tiče većine i prisustva, tek ćete u ponedeljak da vidite koliko će da nas uđe u salu. Osamdeset šest vas je potpisalo predlog, pa da vidimo koliko od vas 86 da uđe u salu i da da kvorum. Danas smo ušli u salu da bi oni raspravljali o njihovim amandmanima. Dakle, njih je bilo deset u sali kada je trebalo da brane svoje amandmane. I to je važno da ljudi znaju, to je važno da građani znaju, da bez nas ovde ne bi imali priliku da govore ove sve gluposti koje izgovaraju ovih dana. 

SNEŽANA PAUNOVIĆ: Kolega Jovanov, da li želite da se izjasnimo? Hvala. Kolega Stefanović, izvolite. 

BORKO STEFANOVIĆ: Hvala, gospođo predsedavajuća. Član 106, pardon član 107. Dakle, član 107. narušeno je dostojanstvo zato što je kolega Jovanov u jednom momentu ocenio, iako koliko ja znam nije te struke, da kolega sa ove strane ima Turetov sindrom. Ja vama sada kažem, ovo radite ne znam koji put. I kada to radi opozicija isto se bunimo. Prestanite da dajete dijagnoze u javnom političkom životu i da ljude označavate i da zloupotrebljavate ozbiljne poremećaje ili bolesti da biste napali političke protivnike. To je nedostojno, to je ispod svakog nivoa. Ne možete to da radite, ljudi, shvatite. Možete da kažete svaku kvalifikaciju, kao što i radite, možete da govorite da neko laže, da je lopov, što stalno radite, ali da govorite da neko ima psihičko oboljenje i to od kolege koji uz to nije medicinski radnik, a i da je medicinski radnik, iz njihove stranke, to je još gore, to su isto radili. Morali ste, po meni, da reagujete i da kolegi date opomenu. Ovo ne može da se radi. To je ispod svakog nivoa. Hvala. Ne treba da se izjasnimo. 

SNEŽANA PAUNOVIĆ: Hvala vam što ne treba da se izjasnimo. Imali ste osnova, kolega Stefanoviću, da reagujete po tom članu i pre nepunih pet minuta zbog isto tako jedne teške kvalifikacije. Po Poslovniku, izvolite. 

FILIP TATALOVIĆ: Član 27. predsednik Narodne skupštine stara se o primeni ovog Poslovnika. Znači, nije više odgovor svaki put - zašto niste reagovali tada i tada. Nije posao opozicije da vodi sednicu, niti bilo koga od nas, već vas koji sedite tu. Nemojte molim vas da radite tu zamenu teza - zašto vi niste reagovali tada i tada. Nije naš posao, vaš je. Molim vas, vodite sednicu kako dolikuje. Hvala vam. 

SNEŽANA PAUNOVIĆ: Da slučajno ne želite da izjasnimo po povredi Poslovnika? 

FILIP TATALOVIĆ: Neću da oduzimam vreme od ove rasprave.

SNEŽANA PAUNOVIĆ: Niste razumeli. Ne oduzimate vreme od ove rasprave. Oduzeli biste vreme od glasanja na kom ne prisustvujete. Po amandmanu, kolega Milojičić. 

RADOSLAV MILOJIČIĆ: Hvala. Uvažena predsedavajuća, mislim da je trebalo reagovati, ali ću po amandmanu. Dva dana ovde slušamo, juče pre podne i danas nastavke dvanaestogodišnjeg vređanja porodice predsednika Vučića, u ovoj situaciji konkretno njegovog brata Andreja. Naravno da nikome iz opozicije to ne smeta. Ja se slažem da gospodin Andrej Vučić, pošto vidim da vam je juče i danas tema i da ga vređate na najgore moguće načine, ali ne možemo mi to vama da zabranimo, jer ste vi otišli najdalje u političkom beščašću. Vi ste vređali i dete od sedam godina koje ima predsednik Vučić, tako da nas od vas ne iznenađuje ni to što mu vređate majku, ženu koja ima više od 70 godina, ni oca, ni celokupnu njegovu porodicu. Ono što vas nervira je što ne možete da ga pokolebate, jer on radi za Srbiju, radi čistog srca, ima dobre namere, a to je da ovu zemlju učini boljom i za vašu decu. Andrej Vučić ima tri greha. Ja mu zameram na tome. Verovatno mu i vi zamerate. Prvi greh je da merljivo voli svoju Srbiju. Drugi greh je da nemerljivo voli svoga brata. Treći, verovatno vama neshvatljivi greh, da Andrej Vučić nema ni jednu nekretninu na sebe, da Andrej Vučić nije tajkun, da nema račune na Mauricijusu, itd. Postoji jedan drugi brat koga niko ne sme da spomene, koji je sveta krava. Vi ste verovatno ljuti na Andreja Vučića što on nije brat po sistemu brata Gojka, koji na sebe ima stan u Siminoj ulici od 91 metra kvadratnoj, stan u Gramšijevoj ulici 56 metara kvadratnih, stan u ulici Dušana Radovića 48 metara kvadratnih, stan u Beogradskoj ulici 91 metar kvadratni, stan u Borislava Pekića 42 metra kvadratnih. Ja zaista ne koristim vodu, ali mi je potrebna voda jer je spisak zaista dugačak. Da vidimo čime se bavi ovaj brat koji je mnogo bolji, pošteniji, kako vi kažete, od Andreja Vučića. Stan u Požarevačkoj ulici i lokal od 15 metara kvadratnih, stan u Borislava Pekića 43 kvadrata, stan u Gospodar Jovanovoj 55 kvadrata, stan u Dimitrija Tucovića 67 kvadrata. Poštovani ministri, možete i na ručak, jer ovaj spisak je dugačak. Ne znam da li je ovo imovina Ilona Maska. Čisto da građani znaju ko i kakvog brata ima. Stan u Dimitrija Tucovića 67 kvadrata, od devet do 13. Šta od devet do 13? Pet stanova jedan pored drugih ima brat, po vašim idealima, koji se zove Gojko. U ulici Velisava Vujovića 127 kvadrata, jedan stan, a čovek ima pet stanova u toj ulici. Dva stana u Velisava Vujovića od po 25 metara kvadratnih, sedam garaža u Velisava Vujovića od po 12 metara kvadratnih. Stan u Gospodar Jevremovoj 143 metra kvadratnih. Stan u Kornelija Stankovića 62 metra kvadratnih. Ja sam zaista fizički spreman, ali sam se umorio. Moraću da sednem, jer ne mogu sve da pročitam. Ima toga još. Stan u Svetozara Markovića 105 metara kvadratnih. I jeste po amandmanu i reći ću vam kako je po amandmanu. Stan u Jevrema Grujića 160 metara kvadratnih. Dve garaže u Đorđa Stanojevića od 11 metara kvadratnih. Ja volim da učim od iskusnijih, pa pošto je prethodni govornik opet kao juče, kao i svakoga dana, kao i 12 godina unazad, vređao Andreja Vučića, ja sam izneo podatke o drugom bratu, o bratu lidera opozicije, Gojku. Ukupno, poštovani prijatelji, 1.726 kvadrata, samo na brata Gojka, plus imovina lidera žute „Multikom“ opozicije iz koje ste svi vi kao zaposleni prešli ovde u Skupštinu, na grbaču naroda. I on je za svoju firmu napravio olakšanje. O sramoti da citirate Šolakove medije koji i na suđenju kažu – pa, ne, nismo mi to izmislili, to smo pročitali iz crnogorskih medija, a vlasnik tog crnogorskog medija je takođe Dragan Šolak. Pa, sram vas bilo za sve ono što radite i govorite već 12 godina o porodici Vučić. 

SNEŽANA PAUNOVIĆ: Kolega Stefanoviću, izvolite, po Poslovniku. 

BORKO STEFANOVIĆ: Poštovana predsedavajuća, član 109. Morali ste da izreknete opomenu prethodnom govorniku koji je ustao i iznosio pri tome potpuno lažne, neistinite, netačne, kako god hoćete, podatke iz privatnog života lica koje nije u politici, ne bavi se politikom. Potpuno netačne, lažne, što se na sudu redovno dokazuje, ali to nije bitno, pošto je važno oblatiti svog političkog protivnika i pošto je jako važno da to urade ljudi koji kad izgovore reč "moral" i "sram", 20 pandi umre u Kini, i to ljude koji inače u Srbiji zovu Srbinom Hamzom i on zna zašto, to su ljudi koji ovakve stvari rade i vi ste, po meni, strašno pogrešili zato što na bilo koji način niste reagovali. Zamislimo situaciju da neko ovde čita sve ono što oni imaju po inostranstvu, i što stvarno imaju, što su stavili na srodnike, što su stavili na kumove, što su stavili na prijatelje, što su stavili na Kokeze, pri čemu je ovo što bismo mi govorili i čitali tačno, a ono što oni čitaju je potpuna laž i neistina. I vi ne reagujete. Umesto da izreknete opomenu, puštate ovog čoveka ovde da nam izaziva mučninu, svima nepotrebnu, pri čemu, podsetiću vas i na tu sitnicu, nikakve veze nema ni sa rebalansom ni sa bilo čim drugim za šta se čovek inače javio. Hvala. 

SNEŽANA PAUNOVIĆ: Da li želite da se izjasnimo? Kolega Stefanoviću, jel ovo bila povreda Poslovnika ili replika? 

BORKO STEFANOVIĆ: Povreda Poslovnika.

SNEŽANA PAUNOVIĆ: Gospođo Milošević, ja vas molim, razgovaram sa kolegom Stefanovićem i znam zašto pitam, zato što u mom pokušaju da odgovorim na ukazanu povredu Poslovnika, kolega Stefanović se raspravlja sa ostatkom sale. Hajde da vi ne budete advokat u ovom našem pokušaju da se sporazumemo šta je kolega Stefanović želeo. Da li želite da se izjasnimo? 

BORKO STEFANOVIĆ: Ne.

SNEŽANA PAUNOVIĆ: Povreda Poslovnika, Slavica Radovanović. 

SLAVICA RADOVANOVIĆ: Ukazujem na povredu Poslovnika, član 106, da je govornik trebao da govori o tačci dnevnog reda, ali pre toga zaista moram da kažem da su mi malo pre misli odlutale i nisam čula šta je rečeno. Zaista stojim iza toga da niko ne treba nikoga da vređa i koristim ovu priliku zaista da vas zamolim, i vas i nas, da ne koristimo vređanje, reči i izraze na temu rodne osetljivosti i porodica, da zadržimo dostojanstvo ove Skupštine. Kažem, nisam malo pre čula, inače bih reagovala. Što se tiče dotičnog gospodina, zaista smatram da treba da mu izreknete opomenu po članu 106, jer on o tačci dnevnog reda apsolutno ništa nije rekao i nema pravo da čita spisak imovine bilo koga. Bolje da se brani i da objasni svojim sugrađanima kako im je ukrao tri milijarde dinara. 

SNEŽANA PAUNOVIĆ: Hajte, gospođo Radovanović, stvarno ste preterali sa svim ovim zloupotrebama koje ste sproveli. Kolega Milivojeviću, po amandmanu? Izvolite. 

SRĐAN MILIVOJEVIĆ: Poštovani građani Srbije, pre šest godina, prilikom usvajanja budžeta, u ovoj sali čuo se sledeći govor - Vi ste šest godina na vlasti. Ni jedan građanin u Srbiji koji nije član SNS ne živi bolje. Živite samo bolje vi, vaš brat i vaša familija, koji ste milijarde uzeli od građana Srbije. I to je rekao jedan poslanik, mrtav ladan, koji, hvala bogu, više nije u Demokratskoj stranci. Kada govorite o Zvonku i Andreju, ja ne znam zašto vas vređa istina? To nisam kazao ja, to ste i vi čitali u ovoj Skupštini, samo dok ste sedeli u redovima Demokratske stranke. Za kraj, nije Veljko Belivuk kazao da je bio član Demokratske stranke, kazao je - ja sam član Srpske napredne stranke, za račun Aleksandra Vučića srušio sam "Sava malu". To je kazao pred Specijalnim sudom za organizovani kriminal. "Ja sam istaknuti član Srpske napredne stranke, moj stric je narodni poslanik", sedi tu tačno iza gospodina u prvom redu, tačno tu, u drugom redu je sedeo taj poslanik koji je označen kao njegov deda-stric, koji, naravno, zbog toga više nije poslanik. Hvala. 

SNEŽANA PAUNOVIĆ: Pravo na repliku, kolega Milenko Jovanov. 

MILENKO JOVANOV: Ja znam da neki ljudi nemaju dno i nema patos u koji mogu da udare. Govori čovek o Sveti Vujačiću koji je preminuo, koji ne može da odgovori na laži koje iznose stalno. Niti mu je stric, niti mu je ujak, niti mu je bilo šta. Sram te bilo! Sram vas bilo, s mrtvim čovekom se obračunavate. Sram vas i stid bilo, ako za sramotu uopšte znate. Drugo, on je potvrdio ono što ja govorim, odbranu Veljka Belivuka koji se brani rečima kako je bio član SNS a nije, kako je radio nešto po nalogu Aleksandra Vučića, a nije, on ponavlja ovde u Skupštini. To je odbrana pred sudom optuženog za najgore krivično delo, za udruživanje, za pravljenje najvećeg mafijaškog narko klana u ovoj zemlji, koji je uhapšen u vreme Aleksandra Vučića. Znači, Aleksandar Vučić mu naređivao, a onda ga uhapsio, ne znajući da će ovaj da kaže - ej, znaš, on mi je naređivao! Dajte malo logike samo u tome. Za razliku od onih koji su nezgodne svedoke likvidirali tokom hapšenja, mi nemamo problem da svaku bitangu u ovoj zemlji uhapsimo i privedemo sudu. Ali, ono što jeste problem za ovu zemlju, to je da odbrana pred sudom takvih ljudi dobija političku podršku u parlamentu i ovaj čovek, ja ne znam da li to radi besplatno, ili je na plati? Ali, on uporno ponavlja odbranu Veljka Belivuka u parlamentu. I ovo je politička odbrana, ovo je politički veo odbrane narko-kartela koji je u Srbiji zavodio teror. Znači, imate sudsku odbranu koju vrše advokati, medijsku odbranu koju vrše Šolakovi mediji i političku odbranu koju vrši ovaj čovek. I mi tome prisustvujemo. Ja vas molim da na to reagujete ubuduće, jer mi nismo dužni da slušamo ovde Belivukove megafone. Hvala. 

SNEŽANA PAUNOVIĆ: Pošto je lista puna, samo da vidimo ko je po Poslovniku. Kolega Dragan Nikolić ima reč. Izvolite. 

DRAGAN NIKOLIĆ: Gospođo predsedavajuća, upravo smo prisustvovali tome zašto se pišu amandmani na ovaj zakon. Član 107. Svesni ste toga. Pet dana u ovoj Skupštini slušamo izmišljotine, laži, gadosti, najniže izraze, uvrede, bacanje Poslovnika u kome se nalazi Ustav Republike Srbije. Imamo vlasnika butika koji ovde pokazuje koje su cene farmerki, odela koje nosi predsednik Republike Srbije. Imamo tzv. advokata koji pred ovim domom ovde, unižavajući ga na najniži mogući način, kaže da smo sami krivi što smo bombardovani 1999. godine, vređajući na taj način sve žrtve, vređajući njihove porodice, a da bismo danas doživeli da se pomene da je pokojni, moj dragi kolega, deda kriminalca koga brani narodni poslanik koji je govorio pre mene, a koji je to radio i u prošlom sazivu, koji to radi i u ovom sazivu i siguran sam da će i u narednom sazivu da radi. Stoga, predsednice parlamenta, pošto ste došli, molio bih vas da uvek prekinete svakog govornika koji na ovakav, rekao bih, uvredljiv način, ponižavajući način za sve nas, za gledaoce koji prate ovu Skupštinu, koji poznaju većinu poslanika koji ovde sede. Ja imam spisak narodnih poslanika SNS, gde imate advokata, inženjere, profesore, istaknute sportiste i svima nama se preti i govori da smo mi neka kriminalna grupa, to rade već pet dana i to će da nastave da rade, da ćemo odgovarati krivično kada oni dođu na vlast i kada naprave 

ANA BRNABIĆ: Morate da privedete kraju. 

DRAGAN NIKOLIĆ: Još jednu rečenicu. da ćemo svi odgovarati krivično kada oni budu napravili neko pravosuđe. Kako su ga pravili 2009. i 2010. godine, ne dao Bog da ga oni ponovo prave, a budite sigurni, ukoliko ovakvi predstavnici opozicije i dalje budu u Skupštini, nikada oni na vlast neće doći. Hvala. 

ANA BRNABIĆ: Hvala. Da li želite da se izjasnimo? 

DRAGAN NIKOLIĆ: Ne.

ANA BRNABIĆ: Reč ima Žika Gojković, povreda Poslovnika. Izvolite. 

ŽIKA GOJKOVIĆ: Vrlo ću kratko, pošto je dosta toga već rečeno. Mislim da je ovo idealna prilika, pogotovo što su svi predstavnici 

ANA BRNABIĆ: Koji član? 

ŽIKA GOJKOVIĆ: Član 109. Mislim, bilo je više članova, ali da se ne ponavljam, naravno. Biću, kažem, kratak. Ovo je idealna prilika, pošto su svi članovi Vlade ovde, većina njih, na čelu sa premijerom, mislim da je tu i ministarka pravde, nažalost sada nije u sali, i da je ovo krajnji momenat da konačno okrenemo jedan novi list kada su u pitanju laži koje se iznose, ne samo u Skupštini. Meni je izuzetno drago što Andrej Vučić, on nije naravno na dnevnom redu, ali je izazvano pričom koja je malopre bila ovde, a to je da se tumače razgovori koje su najveći kriminalci imali između sebe tako što će se napraviti napad na porodicu Vučić i gde je uglavnom i deo tog napada i cilj tog napada Andrej Vučić ili deca predsednika države. Ovo prelazi svaku meru jer se dešava konstantno i zato je moj predlog, sa ovim ću i završiti, žao mi je, kažem, što nije ovde ministarka, ali verovatno će to čuti, da konačno se donesu žestoke restriktivne mere za ono što se iznese kao laž, bez obzira da li skupštinska govornica, bez obzira da li su mediji pod kontrolom Šolaka, a ovde u Skupštini, ako ništa drugo, bar je vreme da se oni koji iznose takve laži isključe. Pa, neka mesec dana izgube od svoje plate, bez obzira što mi jako dobro znamo, kao što je premijer rekao, da ne žive oni od ovih plata već od nečeg drugog, da već jednom vide kako je to mesec dana ne raditi kada iznosite brutalne laži o nekome, a znate da to nije istina. 

ANA BRNABIĆ: Da li želite da se izjasnimo? 

ŽIKA GOJKOVIĆ: Ne, hvala. 

ANA BRNABIĆ: Reč ima ministar Aleksandar Vulin. 

ALEKSANDAR VULIN: Znate kako, zaista se ne bih ni javljao pošto je rasprava koja je potpuno besmislena, ne pominju se amandmani uopšte, ne pominje se rast, budžet, ma kakav budžet. Znate, kad smo mi bili u opoziciji mi smo se najiskrenije radovali svakoj prilici, a budžetu, budžet je bio mera svih stvari. Tu je svaki naš poslanik morao da da sve od sebe. Ovde vidim to nema veze, kakav budžet, ajde da se izvređamo malo lično i to je sve, to je sasvim dovoljno. Nema ni ideje, nema ni ideologije, ali pričaćemo o tome neki drugi put. Ono zašto sam se javio – Veljko Belivuk i čitav klan su optuženi za najmonstruoznija krivična dela. Ti ljudi su optuženi za to da su ubijali, mučili ljude, otimali, silovali, dilovali drogu. Ne postoji teže skup Mislim, ne znam da li je pedofilija, samo pedofilija nije obuhvaćena njihovom optužnicom, od najodvratnijih dela. Ti ljudi po zakonu imaju pravo da se brane kako god hoće, mogu da lažu kako god hoće, shvatite to. Vi to naravno znate, ali ovo pričam zbog naše javnosti. Oni imaju zakonsku mogućnost da lažu, da lažu kako god hoće i šta god hoće, a mi ovde u Skupštini uzimamo njihove reči kao Sveto pismo. Pa, ni njihovi advokati to ne uzimaju kao istinu, nego samo kao sredstvo. Znate, oni izađu i kažu – jeste li našli telo? Niste, a možda je čovek živ, možda je pobegao u Argentinu. Pazite, to je dozvoljeno advokatu, ali to ne može biti dozvoljeno ovde, u Narodnoj skupštini da se mi tako ponašamo. Nije u redu, jednostavno nije u redu. Znate, ja sam slušao, taj isti Veljko Belivuk koga sam, imao sam čast, ogromnu privilegiju, nešto za šta se živi, da budem na čelu tima, malog tima ljudi u Ministarstvu unutrašnjih poslova koji je uhapsio i razbio tu bandu i onda slušam Belivuka koji kaže kako sam ja bio kurir između njega i Vučića. Jeste li vi normalni? Vi stvarno mislite da bi Vučićev kurir smeo da uhapsi Belivuka i da se ne boji da će on pričati o tome? Evo, ja sam spreman da izađem javno pred svaki poligraf na svetu, na svetu, ne srpski, ne naš, ne BIA, ne vojska, na svetu, da odgovorim na vrlo jednostavno pitanje - da li sam ikada u svom životu sreo Veljka Belivuka, Miljkovića ili bilo koga od te bagre. Pred svim kamerama ovog sveta. Mislite da sam mogao da učestvujem u njegovom hapšenju, a da se ne bojim da će reći da smo sarađivali? Nemojte zaboraviti, mi smo uhapsili, to je tad bilo, tridesetak ljudi je uhapšeno u toj operaciji, posle smo uhapsili i Šarića, uhapsili smo i Elez bez ijednog ispaljenog metka. Mi nismo streljali, mi nismo nikog streljali, mi nisko nikog ubili, nije bilo – mrtva usta ne govore, svaki je uhapšen živ, zdrav i predat nadležnim organima. Znate, to govori o tome koliko nemamo razloga da se plašimo bilo čega što će reći, to govori o tome koliko nemamo razloga da se plašimo šta će ti kriminalci da kažu, ali nemojte, možete, vaša je stvar, ali nemojte zbog sebe i nemojte zbog javnosti, nemojte da zagadimo javnost lažima najgorih kriminalaca kao činjenicu, kao činjenicu koja postaje, kao to je sad istina, to sad mi možemo iz političkih razloga da govorimo o tome. Kad ste već pominjali Andreja Vučića, kog ne razumem zašto ga pominjete, oni što su ga, oni prošli koji su ga pominjali, sećate se „Asumakum“, sećate Zorana Živkovića koji je govorio – ako bude ja neću se bavite politikom, pa vidite da se više ne bavi politikom. Dakle, imate dobar primer. Da vam kažem nešto ovako iz ličnog iskustva. Ja lično mislim da bi Andrej trebao da bude funkcioner SNS, zašto nije to je stvar, naprednjaci vi to najbolje znate, ali vi znate koliko je popularan u stranci, da bi dobro prošao na svakim unutar stranačkim izborima, to je vaša stvar, ne ulazim u to. Zašto bih ja voleo da je on vaš visoki funkcioner i zašto ga suštinski napadaju? On NATO pakt, on CIA-u, pa ni EU ne može očima da vidi. E, ja bih bio vrlo zadovoljan da još jedan rusofil bude u vrhu naše vlasti. Eto, toliko, zato ga i napadate. Hvala. 

ANA BRNABIĆ: Hvala vam. Reč ima Radoslav Milojičić. 

RADOSLAV MILOJIČIĆ: Hvala, predsedavajuća, po amandmanu. Evo, može jedna javna opklada za govornike iz opozicije, za potparola „Multikom“ žutog gazde, koji je gazda svima njima, pošto je rekao da ovi izvodi iz Katastra nisu tačni, koje sam čitao dugo, dugo, dugo. Možemo onda da se dogovorimo da vaš gazda i čovek koga sam pomenuo ovde prvi put u životu zato što danima vršite besomučne napade, i godinama, na porodicu, i na Andreja i na Vučićevu decu, i nije vas sramota. Kada vam neko odgovori, onda mi idemo tom parolom – pa to se ne radi. Mi smo pristojni i ne radi se i nije sporno. Gospodin što je čitao moj govor iz 2018. godine ako je tačno da sam pomenuo nekoga negativno, sem SNS i predsednika Vučića da se nije radilo dobro i kritike na račun vojske itd. ja mu dajem šta god on poželi. Neka nađe to. Nikada nikoga nisam spomenuo do sada iz bilo čije porodice. Ali, ljudi, ne možete očekivati da 12 godina maltretirate ljude, porodicu, govorite loše o njima i očekujući – pa da, oni su kulturni, oni neće da kažu da je neko dobio subvencije za traktor i da je dobijao pet godina subvencije za poljoprivredu, a ja nisam dobio nijednom. Četiri puta sam odbijen i imam sve u telefonu i mogu da vam pokažem. Odbijen sam i za traktor i za protivgradnu mrežu iako se bavim poljoprivredom. Odbijen sam. Za jednu stvar sam samo dobio, za navodnjavanje. Ali, ne možete očekivati kao mi smo pristojni, ne želimo da vam odgovorimo, a vi danima to radite i juče i danas koristite izvode i reči i laži najgorih kriminalaca, kako je rekao i ministar Vulin, i očekujete da mi ne govorimo o stvarima, o državnom novcu. Neka ustane gospodin i neka kaže koji je rekao da ja ne govorim istinu da će njegov gazda i gospodin koga sam pomenuo kod notara danas, sutra, kad god kažu, da prepišu na mene svu ovu imovinu koju sam pomenuo, a ja ću tu imovinu dati u dobrotvorne svrhe. Gospodo, kraj je lažima. Ako ovo nije tačno, ako sam ja lagao neka vaš lider opozicije i njegov brat kod notara prepišu svu ovu imovinu na mene. Molim vas, danas, sutra, kad god vi kažete, idemo kod notara. Ako ne prepišete svu ovu imovinu na mene, to znači da opet lažete. Znate šta, govorite non stop o poljoprivredi i o prosveti. Pa mogli smo 650 hiljada plata profesorskih da isplatimo za 619 miliona koliko je „zaradio“ vaš gazda. Mogli smo da kupimo 35 hiljada novih najsavremenijih traktora novim poljoprivrednicima za 619 miliona, za koliko ste oštetili budžet. Ja uvek govorim ono što mislim. Dok sam bio tamo, branio sam časno i pošteno tu priču u kojoj sam bio. Nikakve dogovore nisam imao ni sa predsednikom Vučićem, ni sa kim. Evo ga Martinović, Orlić, Milenko. Za gušu smo se hvatali. Radio sam ono u šta sam verovao i koliko god ne imalo smisla hteo sam da nešto od te priče napravimo, dok nije 2018. godine pala pod kapu onoga sa kim sam bio u sukobu od 2010. godine, zato što je unakazio tu stranku, a to je vaš gazda, jer nisam želeo da mu služim, i ne služim nikome, i nisam se bavio četiri godine politikom, ali uvek sam imao poverenje, korektan odnos i korektne rasprave i sa predsednikom, koji je tada bio premijer, koji me na kraju te naše rasprave rekao da sam politički talentovan, i ja mu se zahvaljujem. Možete da proverite. Uvek smo se raspravljali u FAP-u, vojsci, investicijama itd. Vi najbolje znate, pošto sam ja fudbaler, i to znate, da sam igrao zadnjeg veznog, znači borba do kraja, i uvek se na kraju borim za ono u šta veruje, a verujem da je Aleksandar Vučić najbolji državnik kojeg je ova zemlja imala u istoriji, a vama preporučujem, da ga malo manje napadate, jer znate zašto, jedan politički savet, pošto sam za razliku od vas, nešto i prošao u politici, od najniže lestvice da najviše, nikada se u politici ne napada onaj koji je najjači. Zašto je Aleksandar Vučić retko kada napadao Borisa Tadića dok je bio predsednik države, zato što je pametan, zato što je učio, zato što je čitao, zato je i došao na vlast i zato nećete moći nikada u životu da ga smenite. Hvala. 

ANA BRNABIĆ: E, moj poslaničke ja jedno ljudsko izvini, nisam mogla da dobijem, a kakva imovina, ako pokažete da nisu u pravu, odnosno, da su širili laži. kakva naivnost, a toliko dugo u politici. Srđan Milivojević, po kom osnovu sada vi. Vreme. Izvolite. 

SRĐAN MILIVOJEVIĆ: Ja poštovani građani Srbije nikad nisam čuo da se neki kriminalac na sudu brani tako što sebi otežava položaj i priznaje dela za koja ga tužilac pitao nije. Znači, nikada u istoriji pravosuđa, evo, tu ima iskusnijih od mene, nijedan kriminalac iz ma kako organizovane kriminalne grupe, nije se branio tako što sebi otežava položaj. Nije lagao tako da kaže ja sam uradio to krivično delo za koje me ne pitate, eto toliko samo o vašoj istini. Kada govorite o drugim detaljima nemojte nama spočitavati 619 miliona evra, 743 milijarde dinara, šest milijardi i 190 miliona evra ste vi uzeli, pa tamo se vi odričite imovine sa tima koji imaju šest milijardi i 190 miliona evra, i koji slave milijarde na ovaj ili onaj način. Hvala. 

ANA BRNABIĆ: Dobro. Idemo dalje. Na član 2. amandman je podneo narodni poslanik Marijan Rističević. Izvolite. 

MARIJAN RISTIČEVIĆ: Dame i gospodo narodni poslanici, ne bih se javio, mislim da prethodni govornik kao i Belivuk ima pravo da laže. Ima poslovica koja kaže – ljudska pamet je ograničena, glupost nije. On uporno pokušava da tu poslovicu dokaže. Javio sam se amandman se odnosi na budžetski deficit, ali ovom prilikom moram da kažem je poslanik koji trenutno nije tu, poslanik hrvatskog časnika, vlasnika putovnice, koji je ustanovio novu naciju Bosanci, dakle, pogrešan spisak pročitao. Pročitao je spisak konsultanata, a ne spisak radne grupe koja radi strategiju o poljoprivredi, i ako je bio na odboru, džabe školovan, ništa naučio nije. Hvala. 

ANA BRNABIĆ: Hvala. Na član 2. amandman su zajedno podneli narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Penta, Dušan Nikezić, Dalibor Jekić, Branko Miljuš, Mila Popović, Tatjana Pašić. Borko Stefanović. Izvolite. 

BORKO STEFANOVIĆ: Hvala gospođo predsednice. Dakle, moram da kažem nekoliko stvari. Prvo, ovo smo mi, mi stalno podnosimo ovaj amandman vezan za Trezor, znate to je već tradicionalno, tradicionalno ne uradite ništa po tom pitanju, tako da, jasno mi je koja nam je bila namera. Namera nam je u suštini da pokušamo da razotkrijemo vaše jasne prioritete, a to su da sredstva preusmeravate samo za tri, ili četiri, krupna projekta od kojih ćete skinuti kajmak sebi u džepove, a ne tamo gde je to, po nama, najpotrebnije, to je pre svega, zdravstvo i školstvo i u poljoprivredu. Dakle, u ovoj situaciji moram da se osvrnem na nekoliko stvari. Prva stvar, vi, tačno je da imate 323 projekta i tačno je da za tih 323 projekta 17 milijardi evra određujete, ali isto tako i tačno to, to je juče odjavljeno, da u Srbiji koju ste vi napravili da tako izgleda, da u Srbiji danas ima 48 milijardera i 33 hiljade milionera u evrima, i pri tome, sada nam drže moralne lekcije ljudi sa ove strane. Sada smo slušali od jednoga koji stvarno ima gazdu, da govori nama da imamo gazdu, ja ne znam kako neko ko napravi transfer veka nakon što ga Romario izbaci iz kluba, onda ode tamo i nađe svog ljubljenog gazdu i kaže da mi imamo gazdu. To stvarno je travestija, moždana, ne znam kako drugačije to da naglasim. Ono što bih iskoristio na kraju, pošto imamo jedan sporazum, gospođo predsednice, na koji kao što znate, ne mogu da se podnose amandmani, u pitanju je Sporazum o priznavanju kvalifikacija za naše medicinsko osoblje za medicinske sestre u centralnoj Evropi. Po tom Sporazumu se omogućava da naše sestre mogu da rade u tim zemljama i njihove medicinske sestre da rade kod nas. Ono što tražimo jeste da, što je skandalozno i neverovatno, da Srbija našim medicinskim sestrama ne priznaje kvalifikaciju. Treba da najzad donesete taj zakon koji ste obećali pre tri godine o zdravstvenoj nezi i da ti ljudi dobiju priznanje od sopstvene države kvalifikacije. Ovako, mi omogućavamo da neke medicinske sestre sa strane dođu u Srbiju, da priznate njihove kvalifikacije, da strane države priznaju kvalifikacije naših medicinskih sestara, a Srbija ne priznaje te kvalifikacije. To je ova Srbija u kojoj stalno medicinske sestre, medicinsko osoblje apeluju na vašu vlast i vi neprekidnog obećavate, obećavate i nikako taj zakon za koji se nadam da je ušao ovde kod vas predsednice, i nadam se i bilo bi, složićete se, normalno da smo ga usvojili pre ovog sporazuma. Ovako stvaramo jednu opasnu i vrlo štetnu situaciju, pre svega po naše medicinske radnike. Hvala. 

ANA BRNABIĆ: Hvala. Na član 2. amandman je podneo narodni poslanik Đorđe Đorđić. Izvolite. 

ĐORĐO ĐORĐIĆ: Hvala. Umesto skoro milijardu i dvesta dinara opredeljenih za nabavku vozila za Sektor za vanredne situacije u 2024. godini, predlažemo i smatramo da je mnogo bolje da se završi proširenje kapaciteta luke u Sremskoj Mitrovici npr. Da se povećaju plate ljudima koji rade u vanrednom sektoru. Jasno je da su sredstva sa kojima oni rade veoma bitna, ali mislim da su mnogo bitnije njihove plate i satisfakcija za taj posao. Još jedna stvar je bitna, oni svake godine imaju opredeljena sredstva oko milijardu dinara. Takođe, ovim novcem mogle bi da se urade mnoge stvari kao npr. most između Sremske Mitrovice i Salaša Noćajskog, koji je pet puta bio renoviran ovako ili onako. Zatim, regionalni put između Mačvanske Mitrovice i Šapca. Žao mi je što ministar Vesić nije ovde, toliko se priča o putevima, u redu, gradi se, pravi se, ali kada biste malo zašli u Mačvu i kada bi malo Mačvom vozili, videli bi na šta ti putevi liče. To je blaga katastrofa. Znate li da od Sremske Mitrovice do Badovinaca, Badovinci su granični prelaz, verujte mi kada bi se neko tim putem od vas provozao Zvao sam ministra, on me ignoriše, dođe 15, 20 minuta, otvori put u Radincima pa ode. Bilo bi dobro da se provoza tim putevima i da vidi na šta to liči. Verujte, to je jedna katastrofa i sramota. Hvala. 

ANA BRNABIĆ: Samo pitanje, da li ste uputili pitanje ministru utorkom ili četvrtkom? 

ĐORĐO ĐORĐIĆ: Nisam uputio njemu pismeno, zvao sam ga usmeno, pošto pismeno kada dobijem odgovor od ministara, treba mi neka tablica da to raščlanim, pa iz zovem lično, dođite u Sremsku Mitrovicu. 

ANA BRNABIĆ: Hvala. Zamolila sam generalnog sekretara da upiše pa da premijeru da, znam da je Vlada generalno zainteresovana za takve stvari, pa da vide o čemu se radi. Na član 3. amandman je podneo narodni poslanik Marijan Rističević. Da li želite reč? Ne, idemo dalje. Na član 3. amandman je podneo narodni poslanik Filip Tatalović. Izvolite.

FILIP TATALOVIĆ: Dobar dan, dame i gospodo. Ovde smo danas čuli otprilike da opozicija opstruiše raspravu o litijumu tako što raspravlja o budžetu, pa nekako ispadne ili ćete da raspravljate o budžetu ili o litijumu, što mislim da nema baš mnogo smisla. A takođe bih skrenuo pažnju javnosti da smo dobili cela četiri dana da se pripremimo za ovaj rebalans budžeta od 330 i nešto strana, tako da mi se čini da baš niste hteli mnogo da raspravljamo ni o budžetu samom. Međutim, čitajući taj budžet od 330 strana, evo, ja sam, recimo, naišao u njemu na nešto što se zove, pazite ovako, Projekat upravljanja tranzicijom rudarskog sektora za budući razvoj, ozbiljan naslov. Cifra iza toga – 70 miliona dolara, ozbiljna cifra. Sad me je baš zanimalo kakav je to projekat gde mi uzimamo 70 miliona dolara od Svetske banke i zadužujemo se i krenuo sam malo da gledam po internetu i shvatio da o tom projektu ne možete naći apsolutno ništa, a reči nema u suštini nekog obrazloženja da sam ja mogao da ga nađem, a ozbiljno sam tražio. Otišao sam onda na sajt Svetske banke. E, tamo već mora da bude neka dokumentacija, zato što je u pitanju projekat, kao što smo rekli, od 70 miliona dolara. Pa sam onda našao, na primer, ovaj dokument koji se zove Dokument o informacijama o projektu i onda uzmete njega i krenete da gledate šta u njemu ima. I onda vidite – 70 miliona Srbija, aha, i dođete ovako, na prvoj strani kaže – klasifikacija rizika za čovekovu okolinu i društvo i piše – visoka. Znači, imamo neki projekat gde imamo neke visoke rizike, da li ih mi rešavamo ili ih stvaramo, ja sad više ne znam, pošto neko obrazloženje nisam mogao da nađem. Gledam onda zašto je to tako. Pa je možda to tako zato se u narednih kratkih sedam-osam strana litijum, recimo, spominje osam puta. Šta je ovde problem? Problem je što imamo projekat, evidentno vrlo važan, od 70 miliona, koji nam uopšte nije objašnjen i o kome ne možete naći apsolutno ništa i koji se radi u tajnosti. A ima još jedan problem ovde. Znate koji? Za ovaj projekat aplicirano je u septembru 2021. godine. Znači, projekat u kome se ozbiljno govori o litijumu i o rudarstvu – 2021. godine. Godine 2022. premijerka Vlade Republike Srbije rekla je da je na taj projekat stavljena tačka. E pa, onda ja pitam – ako je na projekat stavljena tačka, zašto nije Svetska banka obaveštena o tome? Zašto smo i dalje nastavili da učestvujemo u ovom projektu, da se zadužujemo za 70 miliona dolara, ako su okolnosti drastično promenjene? Iz tih razloga, dame i gospodo, iz razloga što ste veliki projekat radili u tajnosti i iz razloga što ste obmanjivali javnost, ovaj dom bi morao da glasa protiv ovog zaduženja od 70 miliona dolara. Hvala vam. 

ANA BRNABIĆ: Hvala. Idemo dalje. Na član 3. amandman je podneo narodni poslanik Miroslav Aleksić. Izvolite. 

MIROSLAV ALEKSIĆ: Ovaj amandman mislim da je važan i tiče se toga da Republika Srbija u narednoj godini ne može da odobrava nove programske zajmove bez podnošenja izveštaja Narodnoj skupštini u uslovima zajmova, njihovog detaljnog obrazloženja, zato što se vi zadužujete kao narkoman u krizi. U ovom rebalansu budžeta osam milijardi je novo zaduženje, šest za vraćanje starih kredita i zajmova, 2,2 milijarde za finansiranje novog deficita. Dakle, građani Srbije mogu očekivati sledeće godine javni dug 40 milijardi evra. Kada ste došli na vlast, 2012. godine, on je bio 15 milijardi evra. Dakle, 25 milijardi evra ste vi zadužili građane Republike Srbije i Republiku Srbiju, bez da ste ikome podneli izveštaj, obrazloženje kako, pod kojim uslovima i zato plaćamo danas kamate koje su 6% na zajmove koje vi podižete, a da ne govorim o netransparentnosti zaduženja od Ujedinjenih Arapskih Emirata, od kineskih vaših partnera i prijatelja itd. Dakle, apsolutno sve je pod velom tajne, sve je netransparentno i sve radi glavni bankar u državi Srbiji Siniša Mali. Tako da ja iskreno mislim da bi ovo bilo blagotvorno za naše društvo, za našu državu, da transparentno razgovaramo o tome, da pokažete uslove kredita, da izveštaje predstavite ovde, kako, od koga uzimate milijarde, kome šta dugujemo, da bismo znali šta nas čeka u nekom narednom periodu, jer će to neko morati da vrati. Bez obzira na to što je GDP 76 milijardi, 25 milijardi koje ste vi napravili, ili ukupno 40, neko će morati da vrati. Završavam sa time. Nije mi odgovorio ministar Martinović hoće li mi se izviniti ili će prihvatiti opkladu, ja sam spreman i za jedno i za drugo. Hvala. 

ANA BRNABIĆ: Najbolje da preuzme recept vašeg koalicionog partnera, da kaže – ja ću vam se izviniti i onda se nikad ne izvini. Mislim, to je možda najbolje što može da uradi, po tom receptu vašem. Aleksandar Martinović. 

ALEKSANDAR MARTINOVIĆ: Gospodine Aleksiću, izvinjavam se, ja sam 2015. godine dobio za protivgradnu mrežu sa nosačima 440.153 dinara. Ja sam 2016. godine za kupovinu atomizera dobio 88.666 dinara. Ja sam 2017. godine, a ne vi, od države Srbije, od diktatora Aleksandra Vučića, koji sve živo po Srbiji rasprodaje, koji je lobista „Rio Tinta“, i sve daje, tako je, Milenko, samo sve daje SNS i nama koji ga verno sledimo i koji smo krpe, dakle, ja sam dobio 2017. godine za kupovinu novog traktora skoro 900.000 dinara. Ja sam opet dobio u toj 2017. godini za nosače za protivgradnu mrežu 385.451 dinar, pa sam onda 2022. godine, iako sam zadocnio sa podnošenjem zahteva, za protivgradnu mrežu dobio 655.461 dinar. Ja sam, a ne vi, dobio za zasade jabuka 2023. godine 1.121.298 dinara. Ja sam, a ne vi, u 2023. godini dobio subvencije po hektaru u iznosu od 54.000 dinara. Ja sam, a ne vi, za subvencije po hektaru u 2024. godini dobio 80.206 dinara. Dakle, sve sam to dobio ja, a ne vi, i molim vas da primite moje zaista iskreno izvinjenje. 

ANA BRNABIĆ: Izvolite, gospodine Aleksiću. 

MIROSLAV ALEKSIĆ: Gospodine Martinoviću, to ste čitali i juče i nisam vas to pitao. Rekli ste doslovce, čitao sam stenogram, da sam konkurisao za nabavku i kupovinu novog traktora kroz projekat IPARD 3 i da ćete mi odobriti projekat i da ću dobiti novi traktor. Ja sam vam rekao da sam spreman da vam poklonim taj traktor, ako je to tačno i ako dokažete, ili ćete vi da podnesete ostavku ili da mi se izvinite. Nisam čuo da ste mi se izvinili za to što ste me optužili da sam konkurisao za novi traktor kroz mere IPARD 3. Hvala. 

ANA BRNABIĆ: Vi dobili izvinjenje, a sad tražite preciznije izvinjenje, a od mog izvinjenja nikom ništa. Nema veze. Martinoviću, izvolite. 

ALEKSANDAR MARTINOVIĆ: Gospođo Brnabić, dozvolite mi da se izvinim gospodinu Aleksiću. Dakle, ja sam, a ne gospodin Aleksić, podneo zahtev za kupovinu novog traktora preko projekta IPARD 3, koji je potpisan od strane Republike Srbije, a tokom sledeće nedelje biće potpisan i od strane ovlašćenog predstavnika Evropske komisije, tako da, eto, postaću vlasnik novog traktora, a gospodinu Aleksiću se zaista izvinjavam. 

ANA BRNABIĆ: Hajdemo dalje. Na član 3. amandman je podnela narodni poslanik Slavica Radovanović. Izvolite. 

SLAVICA RADOVANOVIĆ: Poštovana, evo, ja kažem – izvinite za sve što se ovde dešava i za upućene ružne reči i vama i svima nama sa ove strane. U članu 3b. Predloga Zakona o izmenama i dopunama Zakona o budžetu redni broj 9. tačka 2 član 3. menja se i glasi – izgradnja Centra za urgentno zbrinjavanje žrtava nasilja u porodici i svih ostalih oblika nasilja. Amandmanom se traži prenamena novca prethodno planiranog za projekat izgradnje i infrastrukture za potrebe razvoja nove oblasti u okviru izgradnje nacionalnog fudbalskog stadiona sa pristupnim saobraćajnicama u Beogradu. Smatram da je daleko hitnije i potrebnije da se navedeni iznos iskoristi za projektovanje daleko nužnijeg objekta kao što je Centar za urgentno zbrinjavanje žrtva nasilja. Podsetiću samo da nam je 24.9.2024. godine ministar Siniša Mali rekao – da to nije samo stadion to je motor razvoja, sport je odavno prestao da bude sport, to je sada biznis, hoćemo da radimo, hoćemo da zarađujemo novac. Pa, da li zaista treba da na ovakav način zarađujemo novac ako se zna koliko zaista? Znači, ja se slažem da postoji zakonska regulativa i da je zakonska regulativa kada je tema nasilja u porodici zaista u našoj zemlji dobra, ali je problem kod primene i problem je što uvek u nekom sistemu kada dođe do femicida neka institucija zataji. Ovaj Urgentni centar nije „Sigurna kuća“. Ovaj Urgentni centar prestavlja mesto gde svaka žrtva nasilja, ali čak i onih koji imaju u kući nasilnika pa neka je to i dete na koje se vrši vršačko nasilje u školi može da dođe, tu bi radio tim stručnjaka, pedagoga, psihologa, socijalnih radnika, predstavnici policije, predstavnici sudstva, predstavnici centara za socijalni rad. Ne pričam napamet, videla sam jedan ovakav centar kako funkcioniše u Čikagu, ja vas zaista molim i vas gospodine premijeru pozovite me objasniću vam koliko nam je važno i šta bi taj centar značio za ovde naš Beograd i Srbiju i sve žrtve. Hvala. 

ANA BRNABIĆ: Hvala vam na korektnosti pre svega idemo dalje. Na član 3. amandman je podneo narodni poslanik Dragan Ninković. Izvolite. 

DRAGAN NINKOVIĆ: Hvala. Poštovani građani Srbije, dame i gospodo narodni poslanici, amandman glasi u članu 2.b Predloga Zakona o izmenama i dopunama Zakona o budžetu redni broj 9. tačka 2. član 3. menja se i glasi – projekat zaštite životne sredine. Da pojasnim to se isto odnosi, radi, na projekat nacionalnog stadiona gde ste samo u ovom delu predvideli novih 360 miliona evra i daleko je bolje i praktičnije da se ova sredstva ulažu u neke druge konkretnije i bolje stvari. Ne znam zašto vi toliko upirete da se ovaj stadion izgradi kao da prosto EKSPO i ovaj centar što ste zamislili bez nacionalnog stadiona ne može biti izgrađeni, jer ovde manje više svi amandmani i sve diskusije su bile vođene i ukazivale da nije potrebno da se izgradi taj stadion. Pa, nije taj stadion što bi rekao moj kolega – sveta krava bez koje ne može EKSPO da se gradi. Mi imamo dva stadiona u Beogradu na kom mogu da se igraju utakmice i Zvezdin i Partizanov, Zvezda igra Ligu Šampiona ispunjava sve uslove, ja ne vidim razlog zašto tamo ne bi igrala reprezentacija. Potpuno ekonomski neopravdan, bez studije izvodljivosti, zašto to radimo? Za ove pare možemo uložiti, raditi neke projekte koje imaju ekonomsku opravdanost i koje su daleko bolji i kvalitetniji i utiču na rešavanje nekih problema koje imamo. Pa, recimo, možemo uložiti u centre za upravljanje otpadom, regionalne centre, red veličina po 20-tak miliona koštaju i opslužuju 200 do 300.000 stanovnika sa ovim parama mogli bi pokriti celu Srbiju i rešiti problem i divljih deponija i smetlišta i svog tog odlaganja otpada. Dajte da ulažemo u nešto što ima ekonomsku opravdanost, što možemo vratiti i što rešava probleme, a za neki luksuz zaista nam nije potreban. Hvala. 

ANA BRNABIĆ: Hvala vama što ste govorili o amandmanu. Na član 3. amandman je podneo narodni poslanik Miloš Parandilović. Izvolite. 

MILOŠ PARANDILOVIĆ: Sve što vi radite ovde služi za vaše lično bogaćenje i to je jedino što opravdava izgradnju nacionalnog stadiona, izgradnju koje kakvih budalaština od EKSPO-a pa nadalje koje ste vi doživeli da gradite i da se vi ugradite. Da, nema vaše ugradnje, da nema ugradnje predsednika i njegovog brata, premijerke i njenog, ministara i ostale bulumente koje je Aleksandar Vučić ovde okupio da „troluju“ ovaj srpski narod i zaglupljuje, vi ne biste ništa u ovoj zemlji radili. Vi otvarate nacionalne stadione i spiskate tamo milijarde evra, a bolnice vam se raspadaju. Ja sam predložio da se preusmeri deo budžeta da se obnovi bolnica u Priboju, dole nema lekara, pobeže sve živo odozdo. Nema, za najtrivijalniju operaciju ljudi moraju da idu u Prijepolje ili u Užice. Nema ništa. Infektivna klinika koja se nalazi 200 ili 300 metara od one fontane koja šljašti ko na „Tajms skveru“ da se nalazi na Slaviji vas se raspada. Infektivna klinika vam se raspada, sve vam se u ovoj zemlji raspada, a vi samo pravite projekte od kojih možete da zgrćete novac i još tražite, bezobrazno, kao vrhunac bezobrazluka, podršku opozicije za vaše lične pljačke i za vaša lična bogaćenja. Ništa vi drugo pod Bogom ne znate, da je Vučić hteo on je mogao da postavi ovde 250 krompira ili paradajza da budu poslanici i ministri i to će se najposle i desiti. Tolika je vaša težina. Vi nemate hrabrosti ni obraza da pogledate sve retkih, evo Slavicu vidim da gleda ovamo, svi ste oborili glave kao da kičme i čekate šta će Vučić da vam kaže. Lončar kaže, čekam da Vučić dođe da reši problem liste čekanja. Vi, ste nenormalni šta radite od ove zemlje i od ovog naroda, a sve služi za pljačku i secikese i prevarante najveće iz svih prethodnih režima ste pokupili da sede ovde i da brane vaš kriminal. Kako vas nije sramota. Pognite glavu i ćutite, bar nemojte da se raspravljate i da koristite argumentaciju koju ni mala deca ne mogu da razumeju. Smirite ovu ekipu ovamo, nema razloga za strah kolege, nećete vi robijati ovde, robijaće ovi krupni igrači, vi ćete se izvući, vi ćete se odreći i reći da nikada niste ni bili članovi SNS, stidećete se, poginjaćete glavu, kao što Kena danas prezire DS, koji je isto tako branio kao što danas brani Vučića i Andreja. Toliko bedno i otužno da ga se njegova deca stide zbog toga. Hvala.

ANA BRNABIĆ: Hvala vam. Milenko Jovanov. Izvolite. 

MILENKO JOVANOV: Ja zaista ne znam da SNS sprovodi proces zaglupljivanja građana Srbije, ali ako je to tačno onda smo u ovom slučaju došli do samog kraja tog procesa. Hvala. 

ANA BRNABIĆ: Hvala vam. Aleksandar Vulin. Izvolite. 

ALEKSANDAR VULIN: Opet smo propustili priliku da čujemo bilo šta o budžetu, bilo šta o dnevnom redu, lične uvrede, dranja, urlanja i kao i uvek kada nemate nijedan argument onda urlajte, vređajte i verovatno je to nekome simpatično, ne kažem, dešava se to. Svidi se to ljudima, posle vas časte pivom, pa se kucnete, pa kažete pa kad sam se ja izdrao na njega, on je meni rekao i potpuno razumem zašto Slavica gleda, ona to iz profesionalnih razloga i to je razumljivo. 

ANA BRNABIĆ: Narodni poslanik, Aleksandar Mirković. 

ALEKSANDAR MARKOVIĆ: Hvala, poštovana predsednice. Poštovani predsedniče Vlade, poštovani ministre, poštovane koleginice narodne poslanice i kolege narodni poslanici, naravno da nećemo prihvatiti ovaj amandman niti smo mogli da čujemo nešto u obrazloženju ovog amandmana nešto pametno, kao što nas je već navikao ovaj narodni poslanik, sem neozbiljnih izjava, gomile laži, ali i nepristojnog ponašanja, ništa novo nismo čuli. Međutim, moram se osvrnuti na par interesantnih stvari koje je poslanik izrekao u svom izlaganju, a tiče se težini i ko kakvu težinu ima. Mislim da najmanje je pozvan da o težini izgovorenih reči govori on, jer svojom neozbiljnošću je potvrdio da mu se ništa ne može verovati. Ono što je interesantno jeste teza da smo sve skupili iz prethodnih režima ili kako je on to već naveo. Zanima me samo gde on sebe tu vidi i pronalazi, ako uzmemo u obzir da je 2012. godine bio na listi Borisa Tadića za bolji život, čini mi se. Ako pričamo o SNS i citiraću ga, kako ćemo svi mi reći da nikada nismo bili u SNS, molim vas neka se ovde izjasne i kažu da li je on bio u SNS i šta je ovo što mi danas, sada imamo priliku da vidimo. Krenućemo redom. Narodni poslanik vrti kolač u crkvi tokom slave SNS. Idemo dalje, ako pričamo da možda se slučajno i našao u crkvi, vernik je, molim vas objasnite mi šta radite na stranačkom sastanku SNS, evo vidite ovde i naša obeležja, Krstu Janjuševića koliko sada toliko mrzite, doći ćemo i do toga zašto ga mrzite. Evo, ga gospodin ovde. Dakle, da li ste bili ili niste član SNS. Idemo dalje, gospodine Vulin sada ćemo doći i do vas, vrlo interesantno. Naredni skup SNS, zastave SNS, funkcioneri SNS i gospodin narodni poslanik koji sedi preko puta. Gospodine Vulin, mržnja prema vama datira očigledno u periodu kada je on, zato što nije ispunio sve svoje ambicije, pokajao se i shvatio da smo ga prozreli, ko je i šta je, kakav je interensdžija, a aplaudirao je na skupovima gde se nalaze naše zastave SNS, zastava Pokreta socijalista, kao i vaša slika. Evo, ga on ovde. Kako sad to, šta se to desilo? Vi ste u stvari stavili lične ambicije, pa ste odjednom zamrzeli i Aleksandra Vulina i SNS. Nije to jedan skup, evo ga još jedan skup gde sedi u drugom redu, kao istaknuti član i funkcioner. Idemo dalje. Aktivnosti SNS i naših funkcionera opet gospodin Krsto Janjušević i ko je tu dva mesta od njega, pa naravno narodni poslanik, evo ga ovde. Kritikovali ste dalje da se ništa ne radi i znam da je dobio ozbiljne kritike da se na jednom skupu pojavio u bermudama dok je podržavao SNS bio je pristojno obučen, i evo ga ovde u nekim farmerkama. Iza su obeležja SNS. Ovde je još jedan sastanak SNS na kojoj on prisustvuje i interesantno je da mu ni jedan od ministara ne odgovara, da su svi loši, da su ovakvi, onakvi, evo ga gospodin Selaković na skupu gde vi aplaudirate za njega, doduše nosite naočare, ne bi li delovali ozbiljnije, sunčane naočare da naglasim, i opasniji, tad ste govorili da je on najbolji ministar koga Srbija ima i koga je mogla da delegira SNS. Da nastavimo dalje. Koliko se može verovati ovom čoveku i zašto sam ja sve ovo izneo? Govori i činjenica da on nije bio običan član, da nije bio običan aktivista i šta više trudio se i borio se za politiku SNS, hvalili ga naši ljudi, dovodio je aktiviste, zalagao se za našu ideju. Međutim, njegov sunovrat je krenuo onog trenutka kada se borio i želeo da na nekom putovanju on bude taj koji raspoređuje sendviče, one sendviče za koje nas je prozivao. Nemojte se smejati živa istina. Dodelili su mu te sendviče, ali je nastao problem, jer je pet ljudi ostalo bez tih sendviča. I kada su ga degradirali, oduzeli mu i tu titulu on je otišao u totalnu destrukciju i odjednom mu je SNS najgora na svetu. Ja samo želim da čestitam gospodinu Krsti Janjuševiću, koga on danas toliko mrzi, zato što ga je na vreme prozreo i zato što svoje lične ambicije i sitno pilićarenje za koje prelazi iz stranke u stranku već decenijama je prozreo na vreme i što taj čovek danas nije sa nama, a od njega je političara napravio onaj čovek koga je ovde takođe pljuvao, a to je novinar Milomir Marić, čiju i televiziju „Hepi“ takođe pljuvao, jer je kod njega gostovao na više od 30 emisija. I oni su od njega isprofilisali čoveka koji negde nekome može da doprinese. Ja čestitam onim ljudima. Hvala vam mnogo što ste ga vi uzeli sebi, jer njegova retorika najbolje pravi razliku između vas i nas. I najbolji je pokazatelj zašto ljudi poput vas sede tamo i nemaju nikakve više veza sa SNS, a naravno da nećemo podržati ovakav amandman i naravno da ćemo se truditi da od Srbije nastavimo da stvaramo još lepše i bolje mesto za život bez ovakvih sitnih secikesa koji su od nas otišli. Hvala vam i živela Srbija! 

ANA BRNABIĆ: Izvolite, replika. 

MILOŠ PARANDILOVIĆ: Vi iz SNS ste dobro poznati lažovi i da vrlo dobro poznajete moju političku biografiju, jer se njome bavite, ja to znam. Ja nikada član SNS nisam bio i vi to vrlo dobro znate i znate situaciju u Priboju o kojoj vi pričate. To je bila, pošto je Priboj multietnička sredina i to je bio period kada su sve stranke parlamentarne u Priboju bile deo vlasti. To ste zaboravili da kažete, računajući tadašnju DS. A ja sam bio tada član SPO, kog ste vi pokušali da kupite, kao što ste kupili mnoge iz tadašnje DS. I još nešto da vam kažem, gospodo lažovi, naprednjaci, jer ste više puta to pomenuli, svesno znate i svi građani Priboja znaju da ja nikada nisam bio član SNS i ja bih pre izvršio dobrovoljnu kastraciju, sopstvenu, nego što bih potpisao pristupnicu jedne kriminalne organizacije, a jurili ste me, kao što ste jurili mnoge, a ne da nikada neću biti, nego ću uvek biti tu da sapletem vaš kriminal, a ja sam tada samo bio odbornik SPO, i vi vrlo dobro znate o tom periodu o kom pričate, ali ja gospodo nisam na prodaju, to zna Krsto Janjušević mnogo dobro, i zato ne sme da izađe na tv duel na koji sam ga zvao više puta, pa nek ponese sve to što ima, za ime Boga. Deset puta sam ga zvao, beži kao neka strina, posetio sam njegove prostorije, trese se ko zečica, drži neki telefon i pokazuje iste te slike sa kojima vi mašete. Vi ste kriminalna organizacija, ja ću to uvek da vam kažem u lice, ja bih pre veru promenio, nego što bih pristupio SNS. 

ANA BRNABIĆ: Hvala vam mnogo. Ja vam izričem drugu opomenu. Zbog čega opomenu? Pa postoji najmanje 37 razloga, ne znam sada da li da vam navodim svih 37 razloga, ali sve ovo što ste rekli i na kraju krajeva, čitavu jednu stranku parlamentarnu, najveću da nazovete – kriminalnom mafijom? Za to ste zaslužili i više od opomene. E sada, kažem vam kao neko ko je poverenik za Gradski odbor SNS u Beogradu i ja uvek više cenim, čak nekad da na ta naša događanja i okupljanja ne dolaze članovi nego simpatizeri. Mi nemamo toliko okupljanja sa koalicionim partnerima, tako da ste očigledno bili simpatizer, što je još lepše, što jeste zaista lepše i pohvalnije, ali nemojte sada iz bilo kakvih privatnih razloga da nazivate bilo koju stranku baš „kriminalnom organizacijom“, tako da ste dobili drugu opomenu. Reč ima Milenko Jovanov. 

MILENKO JOVANOV: Poštovana predsednice Skupštine, ja vas molim da se još jače fokusirate na ono što se izgovara u sali, budući da je povređen član 107. stav 1. dostojanstvo Narodne Skupštine i ovo sada postaje jako čudno već. Stvarno ja ne znam šta se dešava u redovima opozicije, dakle mi smo počeli sednicu time što jedan poslanik želeo je da bude pita koju će Panta, odnosno predsednik Republike da razbuca, a sada imamo poslanika koji želi sam sebe da kastrira. Ja ne znam koje su sada to mazohističke tendencije isplivale na površinu, ali ja vas molim da obratite pažnju na to ili da odredite pauzu i da se odmore, povrediće se neko. Imaćemo problem, ja ne znam, ima ovde lekara, ali dal će moći dovoljno brzo da reaguju, to je veliko pitanje i ja vas molim da se fokusirate, da ne bi došlo do povređivanja i samopovređivanja poslanika kastracijom ili nečim drugim, samokastracijom, prosto da predupredimo to, pa razmislite možda i o pauzi koji minut ranije, da malo se okrepe i da nastavimo. Hvala. 

ANA BRNABIĆ: Hvala poslaniče, dajem sve od sebe. Predsednik Vlade Miloš Vučević, izvolite. 

MILOŠ VUČEVIĆ: Predsednice, žao mi je što, ja sam strpljiv čovek, nisam nervozan kao vi i nigde ne žurim, doći ću i na temu litijum, mi smo tu i radimo, žao mi je što ne pričate o svojim amandmanima, da ste nešto rekli bar smisleno oko toga. Ja želim da se javno izvinim građanima Srbije i da se izvinim članovima SNS, pravili smo grešku, promovisali smo neke lidere današnje opozicije u javnom političkom životu, primali olako na naše liste koje su uvek nosile naziv Aleksandar Vučić, kao nosilac Liste, ljude koji su se tada zdušno trudili da promovišu tu politiku da stoje iza tih barjaka i tih zastava, politike Aleksandra Vučića, u javni život da bi nam oni danas pričali kako to nikada nisu činili. Samo nam je krivo što niste ranije otišli od nas, kada ste videli da nećemo moći da zadovoljimo vaše bolesne ambicije, bolesne u smislu nerealnosti u odnosu na vaše kvalitete, znanje iskustvo i obrazovanje. Vi objavite još jedan jutjub kanal kako je neko spustio glavu dok vi govorite, jer to vam je najveći domet u najvećem političkom životu, valjda sami sebi da se divite, kako dok držite nekom pridiku, svi spuštaju glavu, jer se valjda stide, boje, drhte od vas. Vi ste čuveni junak iz čuvene stranke. Veliku grešku smo napravili što smo vas ikada stavili na našu listu, ali veliko hvala i građanima Priboja što su vam pokazali gde vam je mesto na prethodnim izborima. Tako da se vratite u Priboj i da malo bolje i više radite, a ne da vičete i urlate na građane. Hvala lepo. 

ANA BRNABIĆ: Hvala. Aleksandar Mirković ima reč. Izvolite. 

ALEKSANDAR MIRKOVIĆ: Hvala, poštovana predsedavajuća. Samo da dopunim, pošto sam nazvan lažovčinom i pošto smo ovde svi okarakterisani kao lažovčine, čovek je izneo još jednu u nizu svojih laži i rekao da nikada nije bio deo SNS. Samo radi građana Srbije koji gledaju ovaj prenos, samo da potvrdim reči predsednika Vlade, gospodina Miloša Vučevića. Dakle, poštovane koleginice i kolege ispred mene je dokument, lako možete da proverite, iz 11. marta 2016. godine, Izborna komisija, lista – Aleksandar Vučić – „Srbija pobeđuje“. Na toj listi broj 35. Miloš Parandilović. To sam samo hteo da vam kažem, poštovani građani. Dakle, ja ništa nisam slagao, nikoga nisam obmanuo. Tako da, kao što je sve istina do sada bila što je on izgovorio, evo i ovo je. Hvala vam. 

ANA BRNABIĆ: Izvolite, gospodine Parandiloviću, replika. 

MILOŠ PARANDILOVIĆ: Gospodo naprednjaci, ja znam da biste vi voleli da sam ja vaš član, ali to se nikada neće desiti. Ja moram da vas razočaram. To se zaista nikada neće desiti. Veća je šansa kometa da nas pogodi sada ovde, nego da se to desi. Verujte mi. Nemate razloga da budete nervozni. Gospođo Brnabić, meni je žao što ja vas nazivam kriminalnom organizacijom, ali ja ne mogu da nađem ni jednu drugu reč. Ja bih se potrudio. Vi možete meni da izričete meni opomene do prekosutra, ja sam vam već rekao, vi od suda istorije pobeći nećete. Miloš Parandilović nije na prodaju i vi to vrlo dobro znate i vaš Krsto Janjušević to vrlo dobro zna. Ja da sam hteo da se prodam, ja bih sedeo sa druge strane, pa to je najlakše, za ime Boga, to svako može da uradi. Ali, da bih to uradio, ja moram prvo da ostavim kičmu kod kuće, a to ne može svako da uradi. To je osnovna razlika između mene i vas. Ne može svako da uradi. Razumete, ne može to svako da uradi. Ja sam vam rekao, vi vrlo dobro znate da sam u to vreme bio član SPO i da nikada nisam bio član SNS. Da imate takav dokaz, vi biste izvadili pristupnicu, sem što može Krsto da vam je napiše sada, kog ste postavili za direktora „Srbijašuma“, čovek ne razlikuje bukvu od hrasta. To ste vi. To su vaši kadrovi, koji će pojesti budućnost ove zemlje. Ali, ne interesuje građane Srbije politička karijera Miloša Parandilović, to je poslednje što ih interesuje. Njih interesuje to što vi ovu zemlju gurate u grob sa satrapama i neznalicama, pa vi izričite opomenu još jednu, koji ne znaju apsolutno ništa i koji su postavljeni na državne i ministarske funkcije samo zato što su lojalni Aleksandru Vučiću. I to tako kod vas funkcioniše. Ja želim drugačiju Srbiju u kojoj će se stručnost ceniti, u kojoj mladi neće bežati iz zemlje i to oni najbolji, zato što ovde ne vide perspektivu. Za to se borim, a ne da budemo podanici Aleksandra Vučića. Pa to može svako da uradi ko hoće i sa ove strane. Ali, nismo svi na prodaju, zapamtite to već jednom. 

ANA BRNABIĆ: Dobro. Hajde da pokušam da spustim loptu. Ali, kada kažete da ste vi od onih koji želite da napravite Srbiju u kojoj će se stručnost ceniti, koliko se sećam, vi ste od onih koji su profesoru Radenoviću izgovorili – stari, ništa te pitao nisam. Ne znam koju stručnost vi želite da cenite, ako krećete od sebe, a takve stvari pričate Radenoviću, profesoru, koji je jedan od 100 najboljih matematičara na svetu i proslavio ovu zemlju. Uh, uh, majko moja. Izvolite, gospodine Tataloviću. 

FILIP TATALOVIĆ: Predsedavajuća, ja se zaista uvek trudim da govorim po dnevnom redu i zamolio bih i ostale učesnike, a zamolio bih i vas koji ste po članu 27. dužni da vodite ovu sednicu. Ukoliko treba da raspravite da li je neko bio u SNS, izvolite, izađite ispred, pa raspravite. To nije tema o kojoj treba da sluša cela Srbije. Pri svemu tome, kolega Mirkoviću, ja stvarno ne mogu da razumem da je za vas diskreditacija to što je neko bio u SNS-u. O čemu se tu radi? Ja vas molim da probamo malo da se vratimo na temu. Lepo ste rekli treba da završimo ovu sednicu, u pravu ste, da se bavimo malo temom. Hajte svo troje malo da se vratimo na temu, molim vas. 

ANA BRNABIĆ: Hvala vama. Pošto niste čak rekli ni koji član, uzimam ovo od grupe. 

FILIP TATALOVIĆ: Rekao sam 106. i 27.

ANA BRNABIĆ: Svakako nije bilo po Poslovniku, tako da uzimam vreme od grupe, a i želite, i hvala vam na tome, da se završi ovo. Reč ima Milenko Jovanov. 

MILENKO JOVANOV: Ono što je nedostajalo u ovoj salvi uvreda da nam danas nije rekao, nije nam rekao da smo mediokriteti, pošto je on genije, pa se gadi mediokriteta, a čuli smo da je on stručan i on želi struku, samo ne znamo za šta je stručan, eventualno za ovaj samostalni rad u predelu prepona. Mene sram da bude? Ne znam što mene sram da bude, on sam to čovek rekao da će da radi. Ono što samo želim da kažem i što je posebno važno, ja ne znam da li Krsto Janjušević ume da prepozna hrast, ali bukvu je odlično prepoznao i sa bukvom više nikakve veze nemamo. Hvala. 

ANA BRNABIĆ: Reč ima predsednik Vlade. 

MILOŠ VUČEVIĆ: Hvala lepo. Manje-više sve bi bilo u redu da nam ne držite stalno moralne pridike i predavanja i sebe predstavljate kao moralnog i visoko časnog čoveka, što naravno, ne odgovara sa baš vašom biografijom koju tako ističete i spominjete. Pa, vi ste izdali Vuka Draškovića, zatim ste izdali Žiku Gojkovića, koji vas je promovisao. Da se pita šta je radio, ja bih ga svaki dan mogao napadati zbog toga. Ali, niste ni tu stali, onda ste izdali Vladimira Jelića, jer ste zaključili da ste vi to novo lice. Ali, ni tu nije kraj, jer ste nam danas najavili da ćete da izdate i veru i to je beskonačni put vašeg beščašća i nemorala. Tako da vi nama nemate prava da držite nikakva moralna predavanja. Sve ste izdali, i kralja i Vuka Draškovića i Žiku Gojkovića i Jelića, a sad ste rekli da ćete i pravoslavlje da izdate. Toliko o vama i patriotizmu i poštenju i moralu. Tako da, nazad u Priboj, da se potrudite da vas građani nauče da pobedite jednom na izborima, pa da se vratite onda da nam pričate o tome. 

ANA BRNABIĆ: Idemo dalje. Na član 3. amandman je podneo narodni poslanik Borislav Novaković. 

ALEKSANDAR JOVANOVIĆ: Replika.

ANA BRNABIĆ: Da li neko želi reč po ovom amandmanu? Izvolite, gospodine Jovanoviću. 

ALEKSANDAR JOVANOVIĆ: Polako, gospođo Brnabić. Ovo u šta se ovo pretvorilo, to je ogledalo vas. Ja ću vam sad reći ono što vam je malopre gospodin Parandilović rekao, da, jeste, vi jeste kriminalna organizacija, SNS. Da vam ponovim, da, vi ste kriminalna organizacija. Vama, gospodine Vučeviću, ja sam od vas navikao ipak neki nivo. Nije vaš nivo da se vi bavite sad ovim Milošem Parandilovićem. Vi ste premijer. Mir među životinjama. 

ANA BRNABIĆ: Izričem vam opomenu na ovo. Ja vas molim da pokušate, ali još jednom vas molim, ne znam, moj posao je ovde izgleda da molim Ćutu. 

ALEKSANDAR JOVANOVIĆ: Dobro, znam, okej. Biće taman da se zagreje bazen. Idu hladni dani.

ANA BRNABIĆ: Moj posao je da molim Aleksandra Jovanovića da pročita Poslovnik i da se ponaša civilizovano. 

ALEKSANDAR JOVANOVIĆ: Nemojte sa mnom da se raspravljate, imam opomenu, u redu je. Baš me briga. 

ANA BRNABIĆ: Sve je u redu, imate opomenu. 

ALEKSANDAR JOVANOVIĆ: Baš me briga za vaše opomene. Ovako, hajde sad da vidimo, pošto se bavite prošlošću, evo ko sedi ovde sve i ko je u kojoj stranci bio. Gospodine Vučeviću, gde ste vi bili pre nego što ste došli kod Vučića, u kojoj stranci? Imamo ovde SPS, prvi do mene. Kad krenemo dalje, takođe SPS. Imamo branioca svetih srpskih zemalja. Imamo Milicu Zavetnicu, juče preletela, od juče sveža SNS-ovka. Ima još. Šta ste vi bili, gospođo Brnabić, G17plus? Imamo miljenika Mire Marković, evo ga ovaj ovde, gospodin Vulin. Imamo ovog Malog. Gospodin Mali pola svoje karijere bio u DS i priča o DS najgore. Vi ste, drugari, jedan recycle bin svega najgoreg što je moglo da se desi ovoj zemlji. Kako vas je skupio Vučić, kao pod neki otirač, što vi i jeste zapravo. Eto to da znate. A da jeste najveća kriminalna organizacija ovde, to je takođe tačno, pa vi dajte opomenu ponovo. Samo izvolite napred, pošto ste napredni. 

ANA BRNABIĆ: Reč ima Aleksandar Vulin. 

ALEKSANDAR VULIN: Dame i gospodo, oni koji se bave politikom ne urlaju u politici, to nije isto, oni ne razumeju tu tananu razliku, ali dobro. Možete da menjate političke stranke, to je legitimno. Ne možete da menjate ideologiju, ne možete da menjate orijentaciju. Ja sa žutim ološem nikada ni jednog sekunda proveo nisam, nikada. Najbliže što sam bio sa tim ološem je kada me je tukla njihova policija. To je najbliže što sam mogao da budem sa njima. Ja sam ponosan što sam bio zamenik predsednika direkcije JUL-a. Ja sam JUL napustio kada je bila na vlasti 1998. godine, apsolutne vlasti, što se vama nikako nije moglo desiti da napustite vlast. Niko od vas koji sedite tu nije dao ostavku dok je bio na vlasti, niko. Svađate se u opoziciji, i to vidim odlično radite, molim vas nastavite to da radite, ali vi se svađate zato što nemate uverenja, nemate ideologiju. Možete danas da budete i levo i desno, branite tajkune, a zovete se levicom, možete da budete, možete da napadate Hila i da se uvodite u NATO pakt, šta god treba, samo ukoliko je u vašu korist. Dakle, šta hoću da ponovim, mi smo ovde iz uverenja, mi smo ovde iz čvrstih ideoloških uverenja koje nismo menjali čitavog života. Ja se politikom dugo bavim, mnogo duže se bavim politikom nego ovi što urlaju i nikada nisam promenio svoja politička uverenja, baš nikada. Nikada nisam prešao na drugu stranu. Da, oduvek sam verovao u isto i verujem i sada u isto i čvrsto verujem u jedinstvenu Srbiju, čvrsto verujem u ujedinjene Srbe, čvrsto verujem u vojnu neutralnost, čvrsto verujem u odnose sa Rusijom i slobodnim zemljama sveta. Vi to „vjeruju“ ne možete da izgovorite jer ga nemate, jer ćete ga sutra promeniti za bilo šta drugo. 

ANA BRNABIĆ: Izvolite, gospodine Marseniću, po amandmanu. 

PREDRAG MARSENIĆ: Kada mogu svi ovako da pričaju, mogu i ja. Kada pričamo o ideologiji, bila je ovde jedna ideologija, neko je sprovodio tu ideologiju i zalagao se za nju. Otkad? Od svog osnivanja, pa je onda došao na ideologiju Čedomira Jovanovića. Ovde neko sedi u Vladi koja je uvela sankcije Belorusiji, a izdaje se za rusofila, tako je rečeno. Imamo drugi problem. Ovo sada što imamo je očigledan prikaz toga da vi nećete dozvoliti, ne samo sednicu o litijumu, nego prvo i osnovno, ono što je najvažnije, sednicu o Kosovu i Metohiji, da dozvolite da Miloš Jovanović bude ovlašćeni predstavnik, da ima više vremena od Aleksandra Vučića, koji treba da prisustvuje tu na toj sednici. Te stvari su, nažalost, sada potpuno jasne. Umesto da vratimo sve ovde institucije, da razgovaramo normalno, šta mi radimo? Pričamo o ideologijama, o glupostima, pokazujemo nekakve slike. Znate šta se dešava i dole i znate šta će se tek dešavati. Zato hajde da se uozbiljimo, da završavamo ovu sednicu i da idemo na ove dve sledeće sednice o litijumu i o Kosovu i da pričamo kao ljudi normalno. 

ANA BRNABIĆ: Vi ste ovim svojim baš doprineli tome da budemo bliže sednici o litijumu. Svaka vam čast, baš svaka čast. Reč ima Aleksandar Vulin. 

ALEKSANDAR VULIN: Dajte da pričamo onda o amandmanima. Nemamo nikakvih problema. Šta je bio problem? Šta se onda uključujete u raspravu? Dakle, da hoćemo da razgovaramo o amandmanima bilo bi mnogo manje ovakvih rasprava, ali mi ne razgovaramo o amandmanima. Ovde se dolazi sa uvredama, sa skupom uvreda i to je sve. Ništa drugo. Ideologija nije nevažna. Ideologija je suština politike. Nije politika nikakva realpolitika. To je suština. Suština zašto ste ušli u politiku, ideologija i ništa drugo. Izvinite, kada pričate o Kosovu. Nemojmo da zaboravljamo da je vaša stranka pustila 1.200 šiptarskih terorista, kao prvu meru. Poslali ste Radeta Markovića da ih prati na svoju sramotu, čovek se nikada nije oporavio od toga, evo ga sada robija. Ne zato što je kriv, nego zato što robija, zato što je osvećen. Nemojmo tako paušalno i nije to tako jednostavno, kao što znate. Ovo govorim iz najboljih namera, bez namere da polemišem i da se svađam, nego Kosovo i Metohija traju decenijama i borba za njih će trajati decenijama i neće se završiti ni u našoj političkoj generaciji. Zato nemojte ni da se predajte, ali nemojte ni da govorite da je neko drugi priznao ili predao kada to nije uradio. Tek je pred nama borba za Kosovo i Metohiju. I borićemo se za Kosovo i Metohiju, kao što smo uvek i radili. Ne samo mi. Nisam tu ja bitan, niste tu ni vi bitni, nego generacije koje će doći iza nas. Nismo rešili mi to u našoj generaciji, nisu pre nas rešili, ali na nama je da ne smemo da prestanemo da se borimo da se i pitanje Kosova i Metohije reši. Još jednom. Ako hoćemo brzu sednicu o litijumu, stvar je vrlo jasna. Samo raspravljajte o amandmanima i biće sve uredu. Nikakav problem. Ako hoćete da idete u lične uvrede, urlanja, vređanja, pa šta sada, treba da ćutimo, da se pravimo da nismo ovde. Zvali ste predstavnike Vlade, pa i mi imamo dostojanstvo, naravno da ćemo odgovoriti, naravno da ćemo se boriti. Šta sada da radimo? Ako imate tu kritičku notu, kažite to vašim kolega iz opozicije koji dele ideju mnogih ovde da treba priznati Kosovo i Metohiju, da treba ući u NATO pakt i da treba obesiti LGBT zastavu na Skupštini. Mnogi to misle iz vaših redova, ne iz mojih, iz vaših. Ovde nema nikoga ko to misli, baš nikoga. Dakle, samo sam to želeo da kažem. Ja bih voleo tu sednicu o litijumu, mislim da bi bilo dragoceno, mislim da bi bilo zdravo, uvek treba biti u parlamentu, a ne na ulicama, ne treba paliti parlament, bez obzira što mi govorimo jedni drugima teške reći, to je sasvim u redu, i treba, mi smo političari i za to služimo u krajnjoj liniji i zato građani glasaju za vas, ali vas molim da se onda koncentrišete na amandmane, ne urlajte, ne vređajte i bavite se onim zbog čega smo ovde došli. Hvala vam. 

ANA BRNABIĆ: Hvala vam. Reč ima Biljana Pantić Pilja. Izvolite. 

BILJANA PANTIĆ PILJA: Hvala vam. Neću dugo. Naravno da se protivim ovom amandmanu, ali morala sam da se javim zbog prethodnog govornika. Posebno me iritira vaše licemerje, izrazito vaše licemerje kada pričate o Kosovu i Metohiji, da se neko ovde boji da se ovde održi ta sednica, da nam Miloš Jovanović, velika „srbenda“ sa Sorbone, bude ovde ovlašćeni. Prošli put kada smo imali sednicu o Kosovu i Metohiji skakao je ovde, skidao je kravate i nasrtao je na predsednika Aleksandra Vučića. Sa čim i sa kim se vi to ponosite? Da imate imalo stida i srama, ne biste ni podnosili taj zahtev? Da li su vam svi potpisali iz opozicije taj zahtev? Nešto se ni tu niste usaglasili. Zar vas nije sramota da imate isti potpis uz Mariniku Tepić, recimo, gde ste sa ženom koja smatra da smo genocidan narod? Vi nama nešto govorite, a znate da uzmete, da pričate da se mi bojimo sednice. Ne, mi se ne bojimo održavanja ni jedne sednice, ali vi ste ti koji ne pričate ovde o amandmanima. Vi ste ti koji očekujete da mi budemo vreća za udaranje. Pet dana vas puštamo, ne trošimo naše vreme, a onda kada vam se jave ministri, što se javljaju da vam odgovaraju. Ne, nego će da vas puste da ih udarate, a da vam ne odgovore. Nismo na „Tviteru“ ono što ste vi navikli, da tvitnete i da ne dobijete komentar, nego trpite sada da dobijete odgovor, a vi ste ti koji ste prodali Kosovo i Metohiju i vaša stranka i vaš lider. Nemojte nama da spočitavate da smo protiv sednice o Kosovu i Metohiji dok se naš lider i predsednik ove države bori za Kosovo i Metohiju i posebno drži onakve govore u UN. Hvala. 

ANA BRNABIĆ: Izvolite. 

PREDRAG MARSENIĆ: Hvala. Ako je zaista tako, dajte tu sednicu, pa da razgovaramo, hajde da razgovaramo. To ko je izdao Kosovo, to ćemo tek da vidimo. Na sajtu Vlade u vreme Vojislava Koštunice nije stajao Sporazum koji priznaje lične karte, zvanična dokumenta Kosova i Metohije. Na sajtu ove Vlade to stoji. Niko nije priznao Kosovo Samo polako. Nemojte se sekirati. Ima vremena, pričaćemo kada bude došla ta sednica, ali ćemo onda mi biti ovlašćeni pa ćemo i mi imati pravo da radimo ovo što vi stalno radite – zloupotrebljavate vreme. Ja sam svaki put govorio direktno o amandmanu, svaki put sam se trudio, svaki put, osim sada zato što sam bio izazvan polemikom gospodina prethodnog koji je govorio, izazvan sam bio zato što sam podržao njegovu odluku, ja, tada kada je izašao 2013. godine i rekao – ja podnosim ostavku kao direktor Kancelarije za Kosovo i Metohiju. Godine 2013. neko je podneo ostavku, i onda je rekao ovako, ovim rečima - Ako me bude pozvao Aleksandar Vučić, biće ili da ili ne, a ja moram otvoreno da kažem da je to "ne". Jel mi govorimo grčkim jezikom? Jel "ne" znači "da"? Hajde da budemo potpuno otvoreni. Uvek se pominje tih 1.300, ali mi nismo priznali Kosovo. Mi nismo okačili na sajt Vlade nikada, nijednom, nijedan dokument koji je implicitno priznavao Kosovo, nikada. Mi smo Vladu rasturili zbog toga što smo došli u problem, prvo zbog SSP-a, drugo, upravo zbog toga što je Kosovo samo proglasilo nezavisnost. Samo. Šta sad, mi treba da radimo na tome da popravimo odnose sa KiM? Napravićemo stadion da bismo imali sa Albanijom zajedničko prvenstveno Evrope ispod 21 godine u fudbalu. Jel to budućnost? Super, odlično, divno, sjajno, fantastično. I sve je tako fantastično, sve je ekonomija, sve je super, najjači smo na svetu, a Kosovo polako klizi, klizi. Kosovo i Metohija, bravo, tako je, slažem se potpuno. Kosovo i Metohija polako klizi, klizi. A ko je zaslužan za to? Onaj koji sprovodi tu politiku. Onaj koji sprovodi tu politiku, a njegovo ime je Aleksandar Vučić, ne Predrag Marsenić nego Aleksandar Vučić. On nije dobio mandat za to, niti ima Ustavom zagarantovano pravo za to. To je potpuno jasno i nedvosmisleno. Zato dajte tu sednicu da razgovaramo. Razgovaraćemo o temi. Tema će biti Kosovo i sve što je urađeno i svaka institucija srpska koja je predata. Neću se više javljati, izvinjavam se što sam potrošio toliko vremena, stalo mi je da budu ove dve sledeće sednice zaista. Ali, imam pravo, jer mi, gospođo Brnabić, imamo 20 minuta, 20 minuta kao ovlašćeni da nešto kažemo. Svi predstavnici Vlade imaju zaista mnogo više. Dopustite i nama nekad da iskoristimo to vreme. Hvala. 

ANA BRNABIĆ: Dobro, ali samo da vas još jednom upozorim, da znate. Samo narodni poslanici SNS imaju 140 minuta. Da li vi razumete, da koriste sva svoja prava, da nikad nikakva druga sednica u vanrednom zasedanju ne bi bila održana? Radi parlamentarizma, samo da razumete koliko se povlače i da su i do sada, pričam vam kao predsednica Skupštine, ne kao član SNS, zaista kao predsednica Skupštine, iskoristili samo 45 minuta. Samo 45 minuta, na sve ono što su slušali, i da su banda i lopovi i kriminalna organizacija i nepismeni i uništitelji i izdajnici i sve to 45 minuta. Vi niste mogli da se odreknete vaša tri minuta, toliko je vama stalo do ove dve ostale teme. Konačno, da vam kažem, ja se sećam da je svaki put u ovom domu, i bilo bi fer od vas to takođe da kažete, kad god je tražena sednica o Kosovu i Metohiji, odmah je dobijena sednica o Kosovu i Metohiji. Takođe, da vas podsetim da taj vaš ovlašćeni predstavnik je fizički prošli put nasrnuo na predsednika Republike Srbije, na temu Kosova i Metohije i da je čitava Priština to slavila, vatromet pravila. Samo da vas podsetim. Tako da, molim vas, budite malo fer, ali malo fer. Nastavljamo dalje, reč ima Đorđe Komlenski. 

ĐORĐE KOMLENSKI: Zahvaljujem, predsedavajuća. Povredili ste član 107. nekoliko puta dok je ovaj gospodin koji se predstavlja kao ovlašćeni predstavnik grupacije NADA govorio. Ja moram samo da vam skrenem pažnju da morate voditi računa da se đavo krije u detaljima. Prva i osnovna stvar koja treba da prikrije sve floskule da je neko priznao nezavisnost Kosova i Metohije je apsolutna laž i neistina i to znamo svi, to uvek treba podvući. A gde su ti detalji koji su važni? Nema potpisa Vojislava Koštunice na Briselskom sporazumu, ali ga ima na papiru kojim se amnestira Aljbin Kurti i ima ga na papiru kojim se oslobađaju teroristi UČK, dokazani zlikovci, koji su pušteni na slobodu. Još jedan detalj, na koji ste morali reagovati. Učinilo mi se da je možda slučajnost, ali sa ovakvom diskusijom, to očigledno nije, a vređa ovaj dom, a to je da je rečeno - dajte da čujemo šta se dole dešava. Za njih je Kosovo i Metohija dole. Šta? Podrum? Pakao? Andregraund? Ne znam kako vas nije sramota da vi koji govorite i smete da izgovorite da je Kosovo srpska sveta zemlja, kažete - to je dole. Prema tome, morali ste reagovati na tako nešto, oduzeti reč, jer jednostavno, đavo jeste u detaljima, a oni zlikovci koji daju instrukcije šta treba da se kaže, zaista jesu zlo i pokušavaju da ga nanesu Srbiji. Hvala. 

ANA BRNABIĆ: Hvala vam. Reč ima Milenko Jovanov. 

MILENKO JOVANOV: Ovo što ste imali prilike da čujete je bila najgora parada licemerja od najgorih licemera na političkoj sceni, najgorih i najodvratnijih. A evo i zašto. Ćuto, licemer nije psovka, probaj da razumeš. Kaže - podneli smo predlog zakona o Kosovu i Metohiji, pa da čujemo Miloša Jovanovića, velikog, što kaže Biljana, veliku Srbendu sa Sorbone sa dva pasoša, jednim našim, jednim francuskim da nam on kaže kako će da brani Kosovo, a kada je Kosovo mogao da brani on je pobegao u Pariz. Kada je mogao da brani nikada nije bio tu, ni 1999. ni 2004. godine. Kad je god mogao da nešto uradi za to KiM. Napad i otimačinu KiM od Srbije nije nazvao NATO agresijom u svojim radovima na toj istoj Sorboni, nego akcije. Smešno vam je. Pa smejte se vi. Onda gledajte dalje, koji su zakon vrli branioci KiM prvi potpisali i pustili ovde u proceduru - o Kosovu ili o litijumu? O litijumu, a onda im se jedan usudio da kaže - a gde vam je braćo Kosovo, a oni ga izbacili iz stranke. Tako vam je bilo o Kosovu, dragi građani, tako su brinuli o Kosovu. Onda su 10 dana kasnije, pre koji dan predali zahtev da se održi vanredna sednica i sada ponovo kažem - vanredno zasedanje uputili su nas na Ustav Srbije koji govori o vanrednom zasedanju Skupštine. Veliki branioci Kosova - pet minuta za odbranu nam dajte, toliko nam je dovoljno, jer oni ne znaju da se vanredno zasedanje završava 30. u ponoć. Oni nemaju pojma o tome. 

ALEKSANDAR JOVANOVIĆ: Moj rođendan.

MILENKO JOVANOV: Srećan ti rođendan unapred i da ih još puno doživiš. Neophodan si nam zdrav. Dakle, njima je dovoljno da odbrane Kosovo koji minut, a onda vrhunac licemerja na sajtu vaše Vlade se nalazi sporazum o ličnim kartama, a sa kim brani Kosovo? Sa onim ko je taj sporazum o ličnim kartama potpisao 2011. godine. Pa pogledajte vi taj bezobrazluk i to licemerje. Dokle to ide i kakav je to moralni sastav tih ljudi kada tako nešto uopšte mogu da izgovore, da im apsolutno ne smeta to da sede sa istim onima koji su potpisali sve te sporazume i to su sve prihvatili i to su sve amnestirali i to su sve rekli - nema veze, mi smo sada svi zajedno, rušimo velikog izdajnika Aleksandra Vučića. Na šta to liči i dokle to licemerje? Dokle to licemerje? Onda licemer nastavlja dalje. Znate mi smo u naše vreme ovo, mi smo u naše vreme ono. Kad ga pitam pre koji dan za to vreme, on kaže - otkud ja znam pa ja nisam bio član, to ti treba da znaš. Jel tvoje vreme ili nije tvoje vreme? Jesi li muzičar ili nije muzičar? Evo opet je moje vreme a malopre je bilo njegovo vreme. Ajde saberite se. Saberite se dok se oduzimate pošto očigledno veze nemate ni gde se nalazite ni o čemu pričate. Onda ide vrhunac svega – mi, kaže, odugovlačimo sa sednicom, jer smo mi pričali o tome da hoćemo da se samopovređujemo kastracijom, jer smo mi pričali o tome da treba da dođe Panta da rasturi pitu, jer smo mi pričali o njegovim budalaštinama koje je pričao ovde, dva minuta o amandmanu, osam minuta o svemu ostalom, to smo sve mi pričali. Dakle, 20 poslanika ima prijavljenih, ne dozvoljava im da dođu do reči da bi mogla ova sednica da se završi, da bi moglo da se raspravlja o njihovom predlogu o litijumu. Ali, ne, mi odugovlačimo, a oni su u temi i ovo sve što je sad govorio je o temi. Dosta mu je, kaže – čemu ta saradnja sa Albanijom? Čemu saradnja, čemu to sve? Šta, na zdravlje nam to? Ne, nego ćemo da ratujemo narednih 1.000 godina. To će da bude politika? Neće da bude politika i naravno da neće da bude politika ali ste vi najmanje pozvani da pozivate na takvu politiku, jer iako dođe do toga vaš šef će ponovo u Pariz a mi ostajemo ovde, kao što je bilo 1999. godine, kao i 2004. godine. Nemojte više nikoga da branite, ko Boga vas molim. Nemojte vi da branite nikoga, mnogo ste snažni, mnogo ste opasni kad kaže – mi ćemo se, kaže, svom silinom priključiti uličnim protestima. Pa, to se osetilo, otprilike bila dva putnika više u autobusu. Nemojte više tom svojom snagom više nikoga da štite. Na KiM nemate više člana stranke, ni jednog. Nula, zero, niko. Svi vas napustili. Zašto? Zato što branite KiM? Ne, nego zato što su vas prozreli kakvi ste špekulanti, kakvi ste licemeri i kako se ogrćete tom pričom da biste postojali na političkoj sceni zato što vam je stalo do toga, uopšte stalo. I, onda vrhunac genijalnosti, kaže – samo ekonomija. Pa, šta samo ekonomija, a Kosovo? A, koja će slaba ekonomski država da odbrani bilo koji deo svoje teritorije, genije? Koja? Rasturena država, bez privrede, bez ekonomije, bez para u budžetu? Šta će da sačuva? Država bez vojske? Država bez oružja će da sačuva šta? Naravno da je ekonomija važna. Naravno da je ekonomija važna, a jednog dana ćete valjda i to shvatiti. Ma, nije vama ni do ekonomije, nije vama ni do Kosova, vama da ostanete tu. Sad ste se prišljamčili gazdi, imate gazdu, gazda dobio novog ljubimca, francusku pudlu, i vama je lepo. Uživajte svi zajedno, ali se Kosova okanite jer to nije vaša tema, znate vi, znamo vi, nema to veze sa vama. 

ANA BRNABIĆ: Hvala vam. Određujem pauzu od 60 minuta. Vidimo se u 15.00 časova.

ANA BRNABIĆ: Nastavljamo dalje, poštovani narodni poslanici, poštovani građani i građanke Republike Srbije. Na član 3. amandman je podneo narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije, klupe SNS-a, „Rio Tinto“ koalicije, sve praznije. Lepo sam rekao – kako ide sednica, tako imaju veći problem. Ali da se vratimo na ovaj amandman. Predložio sam da se sredstva odvojena za kopanje metroa i te druge podzemne radove preusmere na Institut za onkologiju u znatno većem iznosu. Kao što znate, 21. februara 2018. godine, gradska vlast u Beogradu, tadašnja srpska napredna, organizovala je prodaju karata za metro, sa rokom važenja od 2022. godine. I, eto vidite, tu je, u tim prevarama, i razlog zašto mi ne možemo mnogo toga da podržimo. Vidite, ima ovde jedan ministar koji stalno kaže – zaboravili ste izbornu krađu. A zašto ja tražim da se da Institutu za onkologiju? Vidite, ovde kod mene u rukama je izveštaj o rezultatima izborne krađe i kaže – primećeno je da su se pojavili navodi i dokazi da su neki ljudi nudili protekciju za liste za operacije, hemoterapije, besplatne medicinske preglede i druge medicinske usluge, protivuslugu su tražili glas za SNS i Aleksandra Vučića. To ovde piše. Pazite, trgovali ste tim ljudima. I onda tražite od nas da vam podržimo program socijalne politike i ovo što ovde danas ima na dnevnom redu kao druga tačka. Ne može DS vrednosno da to da podrži. Razumite. Ne možemo da budemo za takvu politiku. Vi imate jednu doktrinu, jednu politiku u toku retorike u skupštinskom obraćanju, sasvim drugo radite na terenu. Nama građani nisu dali mandat. Demokratska stranka ne može predložiti vaše mere socijalne politike, jer to je prevara, to je buduća pljačka, to predlaže ista ona stranka koja je 2000. godine pokrala 36 dečjih dodataka i porodiljskih naknada. Hvala. 

ANA BRNABIĆ: Hvala. Nikakve veze, naravno, još jednom, poštovani građani Srbije, nema sa amandmanom. Dakle, klasična zloupotreba instituta amandmana, da bi produžili sednicu i odugovlačili. Druga stvar, narodni poslaniče, besramno je to što pričate, zato što je to jedna, pa malo je reći, bljutava priča, bljutava priča o tim onkološkim pacijentima, zato što sam ja lično tražila najmanje 10 puta da kažu koji je to pacijent i ko je to tražio. I zamislite šta? Nikad niko nije rekao – taj i taj pacijent, taj i taj je tražio. Izmišljena priča. Još jedno svedočenje da, nažalost, danas ne postoje crvene linije. Izvolite. 

SRĐAN MILIVOJEVIĆ: Poslovnik.

SRĐAN MILIVOJEVIĆ: Gospođo Brnabić, kada želite da polemišete sa mnom o mom amandmanu, siđite dole, molim vas, po članu poslovnika 110, nemojte tu s mesta. Uradite to po Poslovniku, siđite dole, pa mi kažite – to je bljutava priča, da bih imao pravo na repliku, da vam pročitam imena i prezimena pacijenata kojima ste nudili da dobiju preko reda operaciju kukova, da preko reda odu na hemoterapiju, na ultrazvuk. Gospođo Brnabić, 70.000 ljudi je na listama čekanja za operacije. Nemojte to da radite. Hvala. 

ANA BRNABIĆ: Da, sve je jasno, osim da imate imena i prezimena, sigurna sam da bi ih pročitali do sada jedno 1.082 puta. Milenko Jovanov, izvolite. 

MILENKO JOVANOV: Evo, daću mu ja pravo na repliku, da čujemo ta imena. Evo, Srđan Milivojević je brutalno slagao, evo sada osnova za repliku, kada je ovde u ovoj sali rekao sledeće, a sada čitam citat stenogramski: „Za kraj, nije Veljko Belivuk kazao da je bio član DS, kazao je – ja sam član SNS, za račun Aleksandra Vučića srušio sam Savamalu. To je kazao pred Specijalnim sudom za organizovani kriminal. Ja sam istaknuti član SNS, moj stric je narodni poslanik, sedi tu tačno iznad gospodina u prvom redu. Tačno tu, u drugom redu je sedeo taj poslanik koji je označen kao njegov deda-stric, koji naravno zbog toga više nije poslanik“. Hvala. Srđan Milivojević je govorio o Sveti Vujačiću, koji je bio poslanik u prošlom mandatu i koji je preminuo. I sad od takvog čoveka vi očekujete da ima spisak zaista onkoloških pacijenata i da ima bilo kakav dokaz za ove brutalne laži koje iznosi, pa nema. Evo, sad ja kažem, ustao je rekao da to nije rekao, naravno, a onda je ušao i ovaj, evo ga, stoji tu, moralna karijatida koja je ustala da nam objasni kako ne mogu da kažem da ovo nije normalno i da ovo normalan čovek ne može da radi, ali nije našao za shodno da se o ovome izjasni i da kaže da mu je ovo normalno da mrtvog čoveka neko proziva da nije poslanik zato što je deda-stric Marka Miljkovića, a ne zato što je pokojnik. Ali to moralnoj karijatidi ne smeta. Dakle, hajde da čujemo ta ima, pošto ima brojna imena ljudi kojima je nuđeno da glasaju za SNS u zamenu za onkološke preglede i sve ostalo, imena, da čujemo ta imena. Hvala. 

ANA BRNABIĆ: Imate pravo na repliku. 

SRĐAN MILIVOJEVIĆ: Hvala, gospođo Brnabić. Ja ni jednom rečju nisam pomenuo Svetozara Vujačića, vaše legitimno pravo je da ga prepoznate. Žao mi je što je Svetozar Vujačić preminuo 16. marta 2024. godine, a izbori su održani decembra meseca 2023. godine. I, žao mi je što nije bio na listi, žao mi je. Žao mi je što ste ga skinuli. Vi znate zašto ste ga skinuli sa liste, možda se čovek toliko nasekirao. 

ANA BRNABIĆ: Sram vas bilo, ali sram vas bilo. Reč ima Ksenija Marković. 

SRĐAN MILIVOJEVIĆ: Što mene sram. Što vas nije sram. Što mene sram? Mrtvog čoveka razvlačite ovde.

ANA BRNABIĆ: Upravo ga vi razvlačite i drugi put ga razvlačite. Izričem vam opomenu. 

SRĐAN MILIVOJEVIĆ: Mene sram? Sram vas bilo. El to predrođendansko raspoloženje, pa vas uhvatilo? Kako vas nije sramota? Meni izričete opomenu, a on pominje čoveka.

ANA BRNABIĆ: Sada vam izričem drugu opomenu. 

SRĐAN MILIVOJEVIĆ: Pa, sram vas bilo.

ANA BRNABIĆ: Narodna poslanice da li želite reč ili ne želite reč? Izvolite. Vaš kolega viče i od vašeg kolege ne možete da se čujete, tako da ga zamolite da se ponaša koliko god može, zaista u okvirima svojim minimalnih mogućnosti, pristojno i civilizovano da bi vas čuli. 

KSENIJA MARKOVIĆ: Predsedavajuća, gospođo Ana Brnabić, zaista molim da pokušate da napravite atmosferu takvu i da kontrolišete rad u Skupštini da ovde može da se radi. Znači, imamo listu vređanja i sa jedne i sa druge strane od jutros i to nije prvi put. Prošli saziv nam je prošao u tom tonu, nije dobro bilo, vrlo loše se završilo i po vaš rejting, tako da vas molim kao nekoga ko je na čelu ove Skupštine, ko prosto održava red da to i radite, pravedno između opozicije i pozicije, tretirajući ih jednako. To je moja molba. Demokratska stranka, je podnela amandman na član 3. zato što ne može da podrži još jedno zaduživanje koje ne vidimo preteranu svrhu kako će pomoći građanima i građankama Srbije, a tiče se naravno silinih miliona za koje treba da se zadužimo kako bi se izgradio nacionalni stadion. Vlada donosi ovu odluku u jednom trenutku kada imamo pola miliona ljudi koji živi na ivici apsolutnog siromaštva, da pogledajte statistiku. Znači to su ljudi koji nemaju uslova za stambeni život, u odgovarajućim uslovima, koji nemaju apsolutno pristup socijalnoj i zdravstvenoj zaštiti, koji nemaju pristup obrazovanju. Ovi ljudi čak i da se zaposle sa minimalcem koji ste vi odredili sa svojim rastom ekonomskim, sa svojom tigar ekonomijom od 47.000 čak i da se zaposle ovi ljudi iz ovog kruga siromaštva ne mogu izaći. Zašto ne mogu izaći? Pa, zato što sa 47.000 dinara svi dobro u ovoj sali znamo ne može da se živi osim ako nećete da živimo na način da jedemo parizer svaki dan kao što ste nam reklamirali. Ekonomski rast možda postoji u brojkama, ali on se ne vidi u preraspodeli. 

ANA BRNABIĆ: Isteklo vam je vreme, tako da samo završavajte polako. 

KSENIJA MARKOVIĆ: U redu, imam vreme poslaničke grupe. 

ANA BRNABIĆ: Nemate vreme poslaničke grupe, isteklo vam je vreme. Završavajte molim vas, misao.

KSENIJA MARKOVIĆ: Ekonomska raspodela u Srbiji koja postoji i ukoliko imamo ekonomski rast on sigurno nije pravedan, a sa porsečnom platom od 100 hiljada dinara, nije moguće živeti, troškovi života i plata za život koja vam je potreban je 144.000 dinara. Tako da nam fali svakog meseca preko 40.000 dinara. 

ANA BRNABIĆ: Hvala vam lepo. Samo da vam kažem, više od minut sam vam produžila vreme, ale ne deluje da ste privodili kraju. Gospodine Jovanoviću želite reč? 

ALEKSANDAR JOVANOVIĆ: Gospođo Brnabić i svi vi kolege u sali, vi znate koliko se ja trudim da se u ovom parlamentu vrati kultura političko ophođenja. Vama je to smešno, zato vas molim da vi date sve od sebe. Ako niste u stanju da vodite sednicu i da prekinete ovo što dolazi i sa ove strane vaše većine, da pustite onoga ko to zna da radi, a to je gospođa Raguš. Dva dana dok vi niste bili tu, je savršeno vodila ovu sednicu. Hvala lepo. 

ANA BRNABIĆ: Hvala vam. Nažalost osuđeni ste na mene. Na član 3. amandman su zajedno podneli narodni poslanici dr Zoran Lutovac, Dragan Rakić, dr Ksenija Marković, Nebojša Novaković. Da li neko želi reč? Na član 3. amandman je podnela narodni poslanik Dragana Rašić. Da li neko želi reč? Izvolite. 

DRAGANA RAŠIĆ: Poštovane poslanice i poslanici, poštovani građani Srbije, 140 miliona evra kako bi se u Beogradu otvorio tehnološki park nejasne funkcije i namene sigurno nije nešto što služi građanima širom Srbije, postoje mnogo preče potrebe građana. Na primer na istoku Srbije imate jedan grad koji se od prvih naznaka zime guši u dimu. Zaječar još uvek nema efikasno centralno grejanje ali zato ima najskuplje grejanje u državi. Tek 15% građana Zaječara je na sistemu centralnog grejanja što direktno ukazuje da postoji veliki broj individualnih ložišta koji u atmosferu izbacuju čađ i dim. Poštovane kolege u Zaječaru postoje dani kada ne izvodite decu napolje jer je smrdljivo i kiselo. Evo, gde na primer možete da upotrebite novac, pa da i Vučić prestane da opominje Ničića za mazut iz robnih rezervi. Privredna aktivnost u tom kraju je bedna, ali zato rudarenje sa ZiĐin kompanijom cveta, bojim se da ono čime se preti zapadnoj Srbiji, da se to već dešava na istoku, ali da se o tome nigde i nikako ne govori. Prelepa priroda i gomila vode sada su ugrožene, jer mi ne znamo kolike su količine kadmijuma i arsena nalaze u zemlji, da li se zaista povećao broj obolelih od različitih vrsta karcinoma, koja se količina zlata i bakra iznosi iz naše zemlje, a takođe ne znamo ni koji su krajnji planovi kompanije ZiĐin i šta im je sve ova vlast dozvolila, a dozvolila im je mnogo očigledno, pa čak i to da raspolažu lokalnim putevima. Niko ne želi da se rudnik zatvori, ali sve vezano za iskopavanje rude mora da bude transparentno i kontrolisano. Početkom meseca ZiĐin je kažnjen sa dva milina dinara po sedmi red za istu stvar. Gospodo, dva miliona je 17 hiljada evra, ta kompanija otkupljuje zemljišta nasilno, čak i za po pola milina evra. Koji je problem da se plate udžbenici, tableti i da se daju pristojne plate. Postavljam pitanje, hoće li se taj novac, te plate, moći da vrate zdravlje ljudi iz ovog kraja i za to ste vi odgovorni. Hvala. 

ANA BRNABIĆ: Hvala vama. Da pročitam samo kako glasi vaš amandman – u članu 3. stav 1. odeljak b) redni broj 9. Kineskim bankama tačka 6. srpsko-kineski industrijski park Mihajlo Pupin u Beogradu. Dakle, čuli ste o industrijskom parku Mihajlo Pupin u Beogradu ništa, ali ste čuli o ZiĐinu. Toliko o tom amandmanu i koliko ko zaista stoji iza njega. Na član 4. amandman je podneo narodni poslanik Marijan Rističević. Da li želite reč? Izvolite. 

MARIJAN RISTIČEVIĆ: Dame i gospodo narodni poslanici ovde su pre mene govorili o siromaštvu, o siromaštvu govore ljudi koji su na listi jednog tajkuna koji se bavio prodajom reklamnog prostora što bi naši seljaci rekli – prodavao je sitno seckanu maglu i to propuštao kroz rešeto. Dakle, na listi su jednog tajkuna koji je zaradio, zaradio 620 miliona evra, 620 miliona evra pljačkajući milione građana Srbije opljačkao je jedno šest miliona ljudi. E, danas oni pričaju o siromaštvu i koliko košta život na mesečnom nivou? Siromaštvo još uvek postoji, ali siromaštvo nisu pravili, ne prave siromašni nego bogati kada pričate o siromaštvu treba da se setite vašeg lidera izborne liste da je on uglavnom pravio to siromaštvo, jer on se bogatio i što je još gore taj novac od tog svog bogatstva ako je uopšte i njegovo nije upotrebio u Srbiji već ga je izneo na Mauricijus. Znači, izneo je taj novac van zemlje i on više nije u prometu ove države već je u prometu na Mauricijusu sa Devičanskih i belosvetskih ostrva. Ako je neko kriv za siromaštvo, on je taj koji je opljačkao građane Republike Srbije, on je taj koji je izneo novac, on je taj koji je aktivno proizvodio siromaštvo o kome vi govorite. On danas je u politici samo zato što sva bogatstva ima samo još strah da ga ne izgubi. Hvala. 

ANA BRNABIĆ: Hvala vam. Zarad istine i fer odnosa prema svima da narodni poslanik je zloupotrebio institut amandmana pošto amandman koji je podneo glasi – član 4. stav 1. sredstva za sufinansiranje, predfinansiranje projekata u okviru instrumenta za predpristupom . EU utvrđena su u posebnom delu ovog Zakona i odnosi se na sledeće projekte tako da, da. Idemo dalje, malo je širi kontekst. Na član 4. amandman je podneo narodni poslanik Srđan Milivojević. Da li želite reč? Izvolite. 

SRĐAN MILIVOJEVIĆ: Naravno da želim reč, zadovoljstvo je rasturati vas naprednjake u Skupštini i gledati kako se nervirate i opomenama pokušavate da utišate opoziciju. Dakle, mi ovde imamo amandman kojim ja tražim da se sredstva za preko graničnu saradnju između Srbije i Rumunije smanje iz Zipa fondova, jer mi smo imali jedan nemio događaj na granici Rumunije i Srbije kada je potonuo gliser sa dve tone, pazite građani Srbije dve tone, dva miliona grama kokaina. Da li znate gospodine Vulin koliko je to? Dva miliona grama kokaina je završilo u Dunavu i onda su to našli dunavski policajci ne Srpska policija, ne Srpske granične službe, on je prošao kroz Beograd kao kroz dobar dan podelio šta je imao i sa dve tone stigao do rumunskih teritorijalnih voda Dunava i tu se prevrnuo. I, zato smatram šta će nam te pare kada Rumuni to bolje čuvaju od nas, pustite ljude da brinu o toj granici nemojte vi da se hvalite kako vodite računa o bezbednosti Srbije. A, sada da se vratim na jednu vrlo neprijatnu stvar koja se malopre desila, ja ničije ime nisam pomenuo u Narodnoj skupštini savest mi je mirna, ja sam jedan vaspitan čovek, poštujem svakog čoveka, ali smo čuli jednu neverovatnu stvar, pročitajte kaže imena pacijenata obolelih od karcinoma, Krstovdan je danas pazite taj bezobrazluk, tu bestijalnost, tu bezdušnost te pazite čitajte, to su brojevi, to su ljudi čije glasove treba kupiti, šta je sa vama ljudi? Odakle vam ideja da čitate imena i prezimena pacijenata u zemlji? Odakle vam ta ideja? Kažem vam imamo ta imena imamo njihove izjave na osnovu tih izjava napravljeni su izveštaji ići ćete u zatvor zbog toga ne brinite dobićete od specijalnog tužioca za organizovani kriminal, tebi da dam, kako te nije sramota vi trgujete mrtvim ljudima. 

ANA BRNABIĆ: Hajde, Milenko Jovanov. Izvolite. 

MILENKO JOVANOV: To je to, dakle, kaže, ajde još jednom da citiram, da ne bude da izmišljam, ovako kaže – sedi tu, tačno iza gospodina u prvom redu, pokazujući na Marijana Rističevića, a ovde je sedeo Sveta Vujačić u prethodnom mandatu, sedi tu, da, tu, tačno tu, iza gospodina u prvom redu, a u drugom redu je sedeo taj poslanik koji je označen kao njegov deda stric, a svi znamo da i Sveta pokojni govorio ovde u Skupštini o tome kako su ga optužili da je deda stric i da nikada u životu nije tog čoveka upoznao, da su pričali da mu je ovaj bio na svadbi a ovaj se nije ni rodio kada se ovaj ženio, sve te gluposti, znači celu tu priču je iskonstruisao, koja i naravno da kaže da zbog toga nije poslanik. Onda kada mu kažete kako te nije sramota, gde je patos za tebe, onda on kaže, nisam ja ništa rekao, to ste vi rekli. Sada kaže, ima imena i prezimena, izjave itd. Predsednica Skupštine mu kaže, dobro dajte ta imena da čujemo, a uzeli ste mi reč, ne mogu da kažem. Ja kažem, spomenuću te da dobiješ repliku da možeš da kažeš a on sve levo priča itd. Sad ustane i kaže, vi ste izmislili, kakva imena, vi tražite imena onkoloških pacijenata, to su za vas brojevi itd. Ovaj čovek, ja ne znam šta je ovo, ovo ili on ne zna šta on priča ili on treba svoje sopstvene stenograme da čita da on vidi šta je rekao pre pet minuta, ja ne znam šta je drugo u pitanju. Dakle, vi koristite onkološke pacijente za obračun ovde, pet puta je Marija Zdravković odgovarala na tu temu, pet puta žena je govorila, molila, preklinjala da se to ne radi, da se radi o teškim pacijentima i teško obolelim ljudima. Ne vredi, nema patosa za ovog čoveka, nema dna, kada dođe do nečega što liči na dno, on kopa dalje, da vidi koliko još niže može da padne. Kako beše ono, „Domišljato čobanče“, kako ide ona narodna priča, setio se kako će da zabašuri stvar, e nisam to ja, to ste vi rekli, kako ste mogli, a mi svi ludi i niko nije prisustvovao i niko ne zna o čemu se ovde radi. Ovo u vrtiću ne može da prođe, a ne u Narodnoj Skupštini. Nema imena, niti ih je bilo, niti će ih biti, a oni koji se time bave i ko stvarno koristi te ljude kao brojeve, videli ste sami, ne moram ja ništa da zaključim. Hvala. 

ANA BRNABIĆ: Na član 5. amandman je podneo narodni poslanik Đorđe Stanković. Da li želite reč? Ne. Na član 5. amandman je podneo narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije, ova predobra i pametna Vlada, koja toliko radi u interesu građana Srbije, želi da za potrebe avio službe Vlade, odvoji 980 miliona 171 hiljadu dinara, dok za ustanove kulture ne treba skoro ništa, jer dovoljan je „ Žeksov hram“ i tu imate sva kulturna zbivanja, tu se sve dešava što treba da se dešava. Zato sam ja predložio amandman koji ova Rio Tinto koalicija čije dno ima i podrum, traži da se od avio službe Vlade, oduzme novac, jer nema potrebe da vi negde letite, jer vi propadate u vaš moralni bezdan koji ste malopre iskopali, sami pročitali ime i prezime čoveka, koliko se sećam sedeo je neki koga ste pomenuli imenom i prezimenom u prvom redu, ne u drugom redu, a skakao tu na mene iz prvog reda, tu gde vi sedite, sedio je Cvijan, ako ćemo tako. Ali nema veze, to je već vaše pravo. Vraćam se na ono što je meni važno u vezi ovog amandmana i smatram da ne treba avio služba Vladi , zato što Vlada zna da uzme pismo i da odnese pismo da odustaje od naših zahteva za, nemojte da kažete pismo, odneo onaj golub Sredoje, da odustane od naših zahteva kada je reč o KiM, i smatram da avio služba Vladi nije potrebna. Za kraj ovog dela izlaganja, malopre i pre dva, tri sata, non - stop tvrdite kako imate vi patriotski zanos, a nas optužujete da NATO bombardovanje, NATO agresiju zovemo NATO bombardovanjem. Evo ga kod mene dokument Vlade Republike Srbije, gde pravite radnu grupu za borce i gde kažete – tokom NATO bombardovanja, potpisala gospođa Ana Brnabić. 

ANA BRNABIĆ: Pošto sam pomenuta, samo da kažem, bilo je NATO intervencija pre 2013.godine i uvek i samo isključivo intervencija i to je bilo onako malo pregrubo pa se tiho izgovaralo, bombardovanje je u redu, bombardovanje je jasna agresija i jasan čin agresije. Izvolite. 

MILENKO JOVANOV: Pošto hoće da priča o tome ko je lobista Rio Tinta, sad ćemo da pričamo ko je lobista Rio Tinta. Ovako, 2011. godine, 22. novembra, usvojen je Zakon o rudarstvu i geološkim istraživanjima, usvojila ga Narodna Skupština i u tom zakonu u članu 52. kaže se sledeće – naslov Eksploatacija mineralnih sirovina i geotermalnih resursa, naslov iznad člana – Uslovi i način izvođenja. Sada ide citat: „Nosilac eksploatacije može biti privredno društvo, odnosno drugo pravno lice, preduzetnik, koje je nosilac istraživanja.“ To je najvažniji deo ovog člana. Dakle, nosilac eksploatacije može biti privredno društvo, odnosno drugo pravno lice i preduzetnik koji je nosilac istraživanja. Dakle, samo onaj koje dobio istraživanje može da radi eksploataciju. A onda u drugom stavu kaže – eksploataciju rezervi mineralnih sirovina i geotermalnih resursa mogu da izvode, naglašavam, strana pravna lica koja su već dobila pravo na istraživanje, čitaj Rio Tinto, pod uslovima i na način propisan ovim zakonom, itd. Tu se stvari ne završavaju zato što, nisam bio lenj, pošto je 2011. godina i tražio sam listing glasanja, da vidimo ko je glasao za to 2011. godine da Rio Tinto koji ima istraživačka prava, dobije eksploataciona prava. I evo ga listing, kreće od Agatonović Borjana iz Donjeg Ribnika, pa onda Arsenović Konstantin, pa ide dalje B, V, G, D, Đ, Ž, Z, J, K, L, Lj, Miković Srđan DS Pančevo, Milivojević Srđan DS Kruševac. Evo, ga na listingu. Glasao čovek za to da onaj ko istražuje može i da eksploatiše, čitaj Rio Tinto. Ali, ni tu nisu završili, jer su nakon toga usvojili strategiju. A šta piše u strategiji za koju je glasao poslanik Milivojević? Kaže u strategiji, između ostalog, mineralni resursi, između ostalog, ovo je sad 641 razvoj sektora mineralnih sirovina do 2030. godine, pa kaže – potreban razvoj eksploatacije litijuma i borata zbog toga što su to mineralni resursi od svetskog značaja i celu investiciju od istraživanja pa nadalje ušla od jedna od vodećih svetskih rudarskih kompanija, čitaj Rio Tinto. Vidite kako oni nežno, oni su imali taj nežni jezik. Bombardovanje i agresija nisu bombardovanje i agresija, nego akcija, a ovo je jedna od vodećih svetskih rudarskih kompanija, čitaj Rio Tinto, itd, itd. Ima toga ovde još. Evo, i ovde na ovoj strani. Dakle, koliko je litijum i jadarit šansa za razvoj naše zemlje, to ćemo čitati, ako budemo, i kada budemo stigli dotle, ali još jednom samo zbog građana Srbije da kažem, evo ga još jednom listing, da ne bude da ja nešto izmišljam, ovo je iz 2006. godine imamo i taj listing. Dakle, u listingu jasno kaže da su za usvajanje ovog zakona glasali svi ovi poslanici, evo, odavde čitate nazive stranaka, mesto odakle su došli i onda dođete do M i čitate Milivojević Srđan DS Kruševac. Dakle, nije neki drugi sa istim imenom i prezimenom, nego lično on. Sad samo da nam objasni jel uzeo pare kada je glasao za ovo ili je po uverenju glasao za ovo, ili što ja najviše mislim da je bio slučaj, da on nema pojma zašto je glasao, jer je on igrao pasijans po ceo dan i šta mu rekli – Srđane, sad, on četvorku i izglasan zakon. Hvala. 

ANA BRNABIĆ: Narodni poslaniče Milivojeviću, jel zbog toga vi njih zovete Rio kinto? Da li zbog toga vi njih zovete Rio kinto? Izvolite. 

SRĐAN MILIVOJEVIĆ: Hvala, portparolko Rio Tinto. Zahvaljujem portparolki Rio kinto koalicije. Imam ja nešto da vam pročitam, mnogo interesantnije 

ANA BRNABIĆ: Sada više nije Rio kinto? 

SRĐAN MILIVOJEVIĆ: Ne, vi ste Rio kinto, oni su Rio Tinto. Ne, ne oni koji uzimaju proviziju su Rio kinto, a ovi koji ostaju bez provizije, koji glasaju na zvonce su Rio Tinto. Dakle, građani Srbije, 1998. godine u zgradi Vlade Republike Srbije, kada je ministar informisanja bio Aleksandar Vučić, održan je sastanak firme „Boraks“ koja je deo Rio Tinto konzorcijuma. Oni su posetili Vladu Republike Srbije, organizovali sastanak i dogovorili početak istražnih radova bez dozvola, za početak da vide šta tu sve ima, bez dozvola, podvlačim, bez dozvola je dobila firma „Boraks“, ćerka firme Rio Tinto na sastanku Vlade Republike Srbije, gde je ministar informisanja Aleksandar Vučić i počinju ilegalne istražne radove. I za to glasa Vlada Republike Srbije, glasao, kaže, Aleksandar Vučić, ministar informisanja. Pazite, šta nije tačno? Godine 1998. zapisano. Pazite sad dalje, ima još, to nije sve. Do NATO, kako ste rekli malopre, bombardovanja, agresije, jeste li se dogovorili oko naziva? 

ANA BRNABIĆ: Tako sam rekla, da. Vi ne možete ni dan danas to da govorite. 

SRĐAN MILIVOJEVIĆ: Znači, pristajete na naš naziv NATO agresija, ne NATO bombardovanje, NATO agresija? Hvala. Do NATO agresije firma „Boraks“ je sprovela nekoliko ilegalnih bušotina na teritoriji Jadra i Rađevine, uz saglasnost Vlade Republike Srbije u kojoj je ministar informisanja bio Aleksandar Vučić. Hvala. 

ANA BRNABIĆ: Dobro. Zarad građana, kao predsednica Narodne skupštine, proverila sam stenograme. Dakle, citiram, poštovani gospodine Milivojeviću, vi ste rekli – što se ovih pacijenata tiče, siđite dole da imam pravo na repliku da vam pročitam imena i prezimena tih pacijenata. Vi ste rekli da vam pročitam imena i prezimena tih pacijenata, pa posle ste rekli da ipak nećete da ih čitate. Reč ima Milenko Jovanov.

MILENKO JOVANOV: Ja zaista imam ogromnu rezervu kada nam kolega bilo šta čita. Ja sam u prošlom mandatu o tome govorio i za razliku od njih koji non-stop pričaju jedno te isto, ja neću ponavljati priču o ribizlama, slikama koje je krao pa kačio na svoje instagram profile itd. to je već postalo viralno, ali on vrlo često falsifikuje, igra se tim slikama, ubacuje, izbacuje itd. Ali, čak i da je sve ovo što on kaže tačno, čak i da je sve ovo što je rekao istina, a ja ozbiljno sumnjam da je istina, kako to, zaboga, na bilo koji način opovrgava činjenicu da je on glasao za zakon kojim se Riu Tintu daje pravo da kopa nakon što je istražio? Kakve to veze ima jedno s drugim? Dakle, čak i da je tačno, ponovo kažem, a nije, čak i da je istina, a nije, kako to opovrgava činjenicu da su 2011. godine usvojili zakon u kome piše da onaj ko je istraživao ima pravo i da eksploatiše i da je on lično glasao za taj zakon? On je demantovao da je to uradio tako što je rekao – e, znaš, neko pre mene je uradio nešto drugo. Pa, dobro, kakve to veze ima s tobom iz 2011. godine? Kakve to veze ima sa 13 godina unapred? Ili je on izgleda ponukan time šta se desilo 1998. godine, izgleda je zbog toga pritisao taster, a ne zbog toga što su mu rekli – ostavi pasijans, brzo glasaj, treba zakon da se usvaja. Hvala.

ANA BRNABIĆ: Nastavljamo dalje. 

SRĐAN MILIVOJEVIĆ: Plašite se replike?

ANA BRNABIĆ: Izuzetno sam uplašena. Evo, drhtim. Reč ima Aleksandra Tomić. 

ALEKSANDRA TOMIĆ: Zahvaljujem se. Pošto je očito da ovu sednicu o rebalansu budžeta želimo da pretvorimo u sednicu o litijumu i pošto je tema lobiranje bila tema usvajanja ovog zakona još 2018. godine, znači, Zakon o lobiranju je stupio na snagu 14. avgusta 2018. godine, gde kaže decidno, a na osnovu preporuka GREKO i Saveta Evrope, kaže da su učesnici koji su nosioci javnih funkcija, koji rade upravo na donošenju određenih zakonskih akata, a u cilju interesa pojedinih kompanija, su upravo oni koji donose zakon. Pa u prilog ovome što je kolega Milenko Jovanov rekao, ljudi koji su izglasali izmene i dopune Zakona o geološkim istraživanjima, gde su decidno rekli da su nosioci istraživanja ujedno i nosioci prava eksploatisanja, odnosno prerade određenih mineralnih sirovina, su upravo oni koji su lobisti. Još jednu stvar ću potkrepiti činjenicama. Godine 2021, kada ste vi bili premijer prethodne Vlade, na javnom slušanju i javnoj raspravi o zakonima, sećate se, koji se odnosio na zeleni paket zakona, koji je kasnije ušao u parlament, o kome smo raspravljali, bio je i Predlog zakona o izmenama Zakona o geološkim istraživanjima. Ta javna rasprava je bila u Privrednoj komori u aprilu mesecu 2021. godine, gde je jedan predloga Ministarstva energetike bio, gde smo prisustvovali i gospodin Arsić i ja, da se upravo iznese jedan od članova zakona, kao izmena, da nakon geoloških istraživanja, koji se sprovedu, raspiše javni konkurs na kome će biti nadmetanja svih kompanija koje žele da učestvuju u preradi mineralnih sirovina i ruda. Četiri advokatske kancelarije su bile prisutne na toj javnoj raspravi. Trista ljudi je bilo prisutno, od toga još 300, pošto je bila godina posle korone, bili su onlajn uključeni na toj javnoj raspravi. Četiri advokatske kancelarije su se javile i rekle, a ni jedna nije zastupala „Rio Tinto“ od njih koje su se javile i rekle su da za njih ovaj zakon iz 2006. i 2011. godine predstavlja osnovni akt za arbitražu i nadoknadu troškova koji se odnose upravo ako budemo izglasali ovakav zakon. Sada ja vas pitam - ko je lobista upravo za Rio Tinto, ako nije, a da ne kažemo priču da su jedni od suvlasnika „Rio Tinta“ i finansijeri upravo nevladinih organizacija koje su danas nosioci glavnih protesta, kobajagi protiv „Rio Tinta“ i protiv otvaranja rudnika. Koliki je taj stepen licemerstva upravo pokazuje i onaj predlog zakonskog rešenja koji ste vi stavili i želite da stavite na dnevni red da raspravljamo ovde potpuno otvoreno. Mislim da je svima nama u interesu da pokažemo jednu političku demokratičnost, da upravo čujemo i razobličimo sve ove laži po kojima ste vi glavni lobista. U stvari, oni pod jednim geslom „držte lopova“ žele sebe da operu pred onima koji su građani Srbije i koji jednostavno ne žele da pokažu koliko su u stvari duboko zarili u džep građana Srbije i kada je u pitanju upravo „Rio Tinto“, i to godinama od 2004. godine do danas. Godine 1998. nije bio ni definisan zakon koji daje geološka istraživanja, ovo o čemu priča prethodnik. Hvala. 

ANA BRNABIĆ: Hvala vama. Hajde da se vratimo na dnevni red. Na član 5. amandman je podneo narodni poslanik prof. dr Đorđe Pavićević. Izvolite. 

ĐORĐE PAVIĆEVIĆ: Predsedavajuća ja ću, ako prođe vreme, koristiti vreme poslaničke grupe. Drago mi je što smo u ovoj raspravi čuli da će vladajuća većina odbaciti projekat Jadar, tako da ne moramo da brinemo o tome, ali da se vratimo onim tekućim brigama. Mi ovde često upozoravamo koliko su mala ulaganja u obrazovanje u Srbiji i koliko naša država u odnosu na uporedne države, čak i regionu, izdvaja manje sredstava u odnosu na BDP. To nije jedini problem. Problem je kako se troši ono što se izdvaja. Kako se ovde troši novac i mi smo podneli amandman da se u stvari to kapitalno investiranje u dualno obrazovanje zameni investiranjem koje ide preko Ministarstva prosvete, a ne preko Kancelarije za dualno obrazovanje, jer znamo da se ta ogromna sredstva odlivaju preko Kancelarije za dualno obrazovanje koja je direktno kancelarija Vlade i ne deluje u okviru Ministarstva prosvete. Osim toga, tu imamo da nam jedan deo učenika obrazuju strane kompanije i drugi neki privredni akteri, tj. utiču na to kako će izgledati program, jer prošle godine smo na poslednjoj sednici bez ikakve rasprave doneli one izmene Zakona o dualnom obrazovanju koje u stvari predviđaju da vi možete i do četiri dana nedeljno provoditi u kompaniji, odnosno u centrima za dualno obrazovanje, a jedan dan u školi. To kako se troši taj novac ja ću vam ilustrovati jednim primerom. Ako pogledate ovaj budžet Kancelarije za dualno obrazovanje, tamo ćete videti npr. skoro 600.000 evra za promociju dualnog obrazovanja. Kada malo bolje pogledate šta je to, recimo, slavna organizacija za edukaciju i razvoj omladine Beograda – CEROB, recimo, na svom fejsbuk nalogu kaže da je 2022. i 2023. godine učestvovala u promociji dualnog obrazovanja zajedno sa Kancelarijom, a svi znamo, recimo, da je to bio jedan regrutni centar SNS koji je u stvari učestvovao u onome što se zove krađa izbora i učestvovao je u organizaciji kol-centara, kršio je zakone. Videli smo na fotografijama kako se deli keš, novac koji rade u kol-centru i koji skupljaju tzv. sigurne glasove. Šta se dalje dogodilo? Vi ste tadašnjeg generalnog sekretara tog centra nagradili. Nagradili ste ga tako što je danas član Upravnog odbora tzv. Zavoda za unapređenje vaspitanja i obrazovanja i to je čovek koji će nam u stvari onda, na neki način odobravati programe i planove zavoda. Zaista vas molim da to ne radite obrazovanju, nemojte da crpite novac iz obrazovanja na ovakav način i nemojte da radite to preko Kancelarije, odnosno preko Generalnog sekretarijata. Nadam se da nećete i sa obrazovanjem uraditi ono što ste uradili Fudbalskom klubu Partizan preko, takođe, tog Generalnog sekretarijata, odnosno kumića koji upravlja klubom. Hvala. 

ANA BRNABIĆ: Hvala vama svakako što ste zaista pričali o amandmanu. Reč ima Đorđe Komlenski. Izvolite. 

ĐORĐE KOMLENSKI: Predsednice Skupštine, povredili ste član 27. Mislim da ćete vi uskoro morati sa generalnim sekretarom da dogovorite ovde da se u Skupštini, pored zdravstvene službe koja dežura ovde, obezbedi i dežurna krojačka služba. Stepen licemerja i nevaspitanja. Govoriti o obrazovanju i vaspitanju, a ne vaditi ruke iz džepova, meni ostavlja dilemu da li treba zašiti džepove ili postavu od džepova, ali u svakom slučaju jedan je taman prekinuo to da radi, izgleda da su mu zašili postavu od džepova, pa nema više tu naviku. Vi ga upozorite. Verovatno, ako i drži ruke u džepovima zbog novčanika, ih drži zbog onog kanarinca pozadi što krešti iza njegovih leđa, sigurno ne zbog nas, ali je vaše da ga upozorite da je jednostavno, barem u situaciji kada pokušava da nešto govori o obrazovanju i vaspitanju, krajnje neumesno da se na takav način ponaša ovde, a tek za nekog ko je profesor – katastrofa. 

ANA BRNABIĆ: Da li želite da se izjasnimo? Izvolite, po Poslovniku. 

ROBERT KOZMA: Poštovana predsedavajuća, povredili ste član 27. Vi se starate o dostojanstvu ove Skupštine. Prethodni kolega koji je govorio 

ANA BRNABIĆ: Sada je gospodin Komlenski ukazao na član 27. 

ROBERT KOZMA: Izvinjavam se onda. Evo, sešću. Prekinuću, ali svejedno. Povredili ste dostojanstvo. Profesor je pričao o amandmanu, o temi, a kolega pošto nije imao argumenata odlučio je da napadne njegov fizički izgled. Zamislite da sad mi napadamo vaš fizički izgled i vaše oblačenje. 

ANA BRNABIĆ: Ovo ću vam oduzeti od poslaničke grupe. Idemo dalje. Reč ima gospodin Komlenski, po Poslovniku. Izvolite. 

ĐORĐE KOMLENSKI: Ja se izvinjavam, toliko je skoro bila povreda Poslovnika da ste sada učinili drugu, a to je povredili ste član 103. jer ovo je bila klasična zloupotreba. Ja pomenuo ni jednu fizičku karakteristiku gospodina govornika nisam. Prema tome, ovo što je rečeno apsolutno zaslužuje da se uzme vreme od grupe, ako ga uopšte imaju. 

ANA BRNABIĆ: Poštovani narodni poslaniče, već sam to uradila. Na član 5. amandman je podnela narodni poslanik dr Ana Jakovljević. Izvolite. 

ANA JAKOVLJEVIĆ: Uvaženi građani Srbije, budžetom o kome poslednjih dana razgovaramo predviđeno je da Ministarstvo prosvete gradi obrazovno-naučne centre, ali je istim tim budžetom predviđeno da Kancelarija za dualno obrazovanje gradi nekakve trening centre. Kolega je malopre govorio o Zakonu o dualnom obrazovanju za koji su predstavnici vlasti, kada je on usvajan hvalili da niko takav u svetu nema, umesto da stave prst na čelo i da se zapitaju zašto niko nema takav zakon u svetu, koji po svemu što predviđa zapravo dodatno sakati obrazovanje naše dece. Ako uzmete podatak u obzir da deca koja danas upisuju osnovnu školu do trenutka kada budu stigli do univerziteta 60% zanimanja neće postojati, ono što je zadatak obrazovanja je da tu decu pripremi na sve promene koje moderni svet donosi. Dualnim obrazovanje i načinom kako je on koncipiran u Srbiji se samo sakate ti mladi ljudi. Kada pričamo o zgradama, opet se vraćamo na ono što je tema već od ekspozea, da se ovde ulaganjima smatra kada se grade zgrade, hale i ostalo, dok opet zaboravljamo ljudski kapital. Opet zaboravljamo nastavnike. Da, gospodine Jovanov mora da vam se ponovi, ljudski kapital je najveći kapital. Nastavnike zanemarujete, ne pitajući se ko će tu decu kasnije da uči, a koliko nas malo ostaje, svi odlaze, a malo se rađamo, pitanje je i koga će učiti. Danima ovde slušamo kako su prosvetni radnici najvažniji za jedno društvo, ali eto za njih nema para, tek od januara će se odvojiti pa mogu plate da dobiju koje će biti tek blizu proseka republičkog. Ne mogu odjednom da se dese zato što su vlasti koje su tu 12 godina nikako nisu mogle da stignu da vide svakog 1. septembra nastavnike koji štrajkuju. Oni će 2. oktobra ponovo izaći na ulice i Narodni pokret Srbije ih u toj borbi podržava. 

ANA BRNABIĆ: Na član 5. amandman je podneo narodni poslanik Bogdan Radovanović. Na član 5. amandman je podnela narodni poslanik Slavica Radovanović. Izvolite. 

SLAVICA RADOVANOVIĆ: Hvala puno uvažena. U članu 5. Predloga zakona, član 5. menja se i glasi: „Razdeo broja 15 MUP program 1408, projekat broj 5012“ a to je izgradnja Nastavnog centra „Makiš“, menja se i glasi: „Rekonstrukcija i sanacija objekata koji pripadaju policijskoj upravi u Kragujevcu, a to su PS Rača i PS Aranđelovac“. Smatram da u navedenom Nastavnom centru „Makiš“ nije moguća rekonstrukcija i sanacija objekta usled postojeće infrastrukture, a bez rekonstrukcije i sanacije objekta policijske stanice Rača i policijske stanice Aranđelovac hitnije i nužnije usmeriti novac iz budžeta Republike Srbije. Više sam puta pričala zašto ne treba da se rekonstruiše. Odakle pare i odakle ideja da se pare ulažu u Nastavni centar „Makiš“ kada je on mnogo puta do sada ustanovljeno da nema mogućnosti da se bilo šta tamo gradi. Evo pogledajte, dragi građani, kako izgleda objekat policijske stanice Rača. Da li policijski službenici koji zaista rade u ovakvim uslovima, koji treba da brane građane, koji treba da služe građanima, treba da rade u ovakvim uslovima? Ovo su nemogući uslovi. Svi ovi građani i svi policijski službenici iz unutrašnjosti treba da dođu ovde u Beograd, u kabinete u kojima sede ministri i da vide, njegovi saradnici, u kakvim uslovima oni rade, a u kakvim uslovima rade ovi ljudi koji su 24 sata na terenu i ljudi kojima se prvo obraćate. Bez policajaca na pozornici, pozorničke delatnosti, patrolne delatnosti, dežurne službe, operativne službe koje su žile kucavice ovog MUP nema ni zaštite građana ni njihove bezbednosti. Pogledajte kako izgleda urušena zgrada u Aranđelovcu. Još jedno pitanje Vulinu, vozite ili ne ili koristite auto? Odgovorite mi sa - da ili ne. 

ALEKSANDAR VULIN: Nema ništa lepše od lepe žene koja unese ovoliko emocije i energije, nema ništa lepše od žene koja unosi toliko strasti. Ja uživam u ovome. Ovo je prelepo. Hvala vam. U ovom ludom svetu vi više ne možete ni da se udvarate nikome, odmah vas zove za rodnu ravnopravnost, odmah ste nešto loše uradili. Ova strast koju ja ovde osećam, ova strast koju izazivam, pa ja sam polaskan. Nastavićemo sa ovim. Hvala vam. 

ANA BRNABIĆ: Narodni poslanik gospodin Lutovac. 

SLAVICA RADOVANOVIĆ: Ja hoću povredu Poslovnika.

ANA BRNABIĆ: Izvolite, Slavice. 

SLAVICA RADOVANOVIĆ: Koristimo član 27. Ja se osećam više i moja porodica ne prijatno od ovolikih hvalospeva gospodina. Ipak to malo i vređa mog partnera kada se vi meni tako obraćate. Vi samo treba da kažete građanima Srbije. Znači, građanima Srbije dugujete – da ili ne. Pustite Direkciju za upravljanje oduzetom imovinom. Ovakva vozila pripadaju MUP-u ili pravde. Hvala vama na komplimentima, ali sada kada se vratim kući ne znam kako ću proći. Prema tome, odgovorite mi, gospodine, isključivo građanima dugujete odgovor sa – da ili ne. Pustite te floskule i molim vas recite mu da više ne priča ovako, molim vas, sa mnom. Ipak sam pukovnica policije koja je karijerno stekla svoj čin. Nisam to sama sebi dala. 

ANA BRNABIĆ: Ja vas potpuno razumem. Zaista vas razumem. Ne znam više da li smem da dam reč ministru, ali po Poslovniku moram. Izvolite ministre, molim vas, da ne idemo dublje u ovo. 

ALEKSANDAR VULIN: Kako, kako, kako ženi odgovoriti sa – da ili ne? Pa to je nemoguće. Pa tražite previše od mene. Da ili ne? Zar sve to što se oseća ovde u vazduhu svesti na – da ili ne. Nemoguće. Nemoguće. 

ANA BRNABIĆ: Da vam kažem, ljudi, makar umesto sve nervoze i ljutnje i malo ljubavi među nama i to treba proslaviti. Zajedno se smejemo. To je lepo. Ajte sada da se uozbiljimo. Poslovnik? Stvarno?

MARIJAN RISTIČEVIĆ: Reklamiram član 106. član 107. Dakle, Dame i gospodo narodni poslanici, vi se sigurno sećate na nekim prethodnim sednicama gospođe i mene i koliko ja vidim, ja sam slobodan. Free. 

ANA BRNABIĆ: Dobro. Gospodine Lutovac, izvolite. 

ZORAN LUTOVAC: Član 107, stav 1. i stav 2. Ovde je malo to prešlo kao lično obraćanje, što nije dozvoljeno po Poslovniku. S druge strane, ova vrsta kursadžijskog humora možda je zanimljiva neko vreme, ali da vam kažem, ovo nije stvar između dve osobe u ovoj Skupštini, ovo je stvar koja je malo šira. Ovde nas gleda cela Srbija. Ovo je stvar o kojoj moramo voditi računa. Ovo je stvar u obraćanju, gde sam već imao jednu intervenciju. Molim vas nemojte na ovaj način da tretirate žene, jer to nije u redu. Nemojte to da radite. To je loša poruka svim građanima. Ako se to radi u Skupštini, onda će se to raditi i u društvu. Molim vas, ne šaljite pogrešne poruke. Hvala vam. 

ANA BRNABIĆ: Bio je član 107. već kod narodnog poslanika Rističevića, ali nisam htela da vas prekidam. Na član 5. amandman je podnela narodni poslanik Jelena Milošević. Izvolite. 

JELENA MILOŠEVIĆ: Zahvaljujem. Gospođo Brnabić, mi u sali imamo dva Vulina, jednog koji je vređao Draganu Rakić i drugi, koji ovde pada u nesvest kada priča o ženskoj lepoti. Ako nastavimo da radimo, bojim se koliko ćemo ih još videti. Nego, da se vratim na amandman. Aleksinac, Babušnica, Bela Palanka, Blace, Bojnik, Bosilegrad, Bujanovac, Vladičin Han, Vlasotince, Gadžin Han, Dimitrovgrad, Boljevac, Žitorađa, Kuršumlija, Lebane, Medveđa, Merošina, Preševo, Ražanj, Svrljig, Surdulica, Trgovište, Crna Trava, ovo su, gospodo, ako niste znali, nerazvijene, odnosno devastirane opštine samo nas jugu Srbije. Od 44 ukupno, 23 su na jugu, više od pola. Da građani razumeju, nerazvijena, odnosno devastirana opština je ona koja ima neki prosek razvoja koji je 50 odnosno 60% niži od republičkog. To znači ako je republički prosek kuća, ispod republički odnosno nerazvijene opštine imaju samo temelj i po neki zid. Nemaju krov, nemaju nameštaj, nemaju prozore i vrata. A i šta će im? Na jugu Srbije je toplo. A imaju otprilike i toliko niže plate od prosečne. Tamo su ljudi čuli da postoje neke prosečne plate od 100 hiljada i prosečne penzije od 45 hiljada, ali ih nisu videli. Tamo žive ljudi koji su se pretežno bavili poljoprivredom, čija penzija iznosi 12 hiljada, a ogroman broj njih, uglavnom žena, nema apsolutno nikakve prihode. Za te ljude ste preko Ministarstva za razvoj nerazvijenih opština izdvojili 380 miliona aktivnog budžeta. Dakle, bez troškova održavanja Ministarstva. Na 44 opštine, 380 miliona i 10 miliona po opštini. Volela bih da prvi ekonomista Srbije, Siniša Mali, ode do Žitorađe pa da proba da razvije Žitorađu sa 10 miliona, čisto da potvrdimo koliki je ekspert. Sa druge strane, za Novaka Nedića, generalnog sekretara Vlade, opredeljeno je 15 milijarde. Što će reći da je Novak Nedić važniji nego četvrtina Srbije. Moji južnjaci bi vas sad pitali - Lele, dal` ste, bre, normalni? Ja neću. Vidim i sama. Hvala. 

ANA BRNABIĆ: Hvala. Na član 5. amandman je podneo narodni poslanik Đorđe Đorđić. Da li želite reč? Na član 5. amandman je podneo narodni poslanik Radomir Lazović. Idemo dalje. Na član 5. amandman su zajedno podneli narodni poslanici dr Miloš Jovanović, Vojislav Mihailović, Predrag Marsenić, mr Vladimir Jelić, Dejan Šulkić, Vladimir Đorđević, Zoran Sandić, Ljubinko Đurković, Zoran Stojanović, Dušan Radosavljević, Slađana Miletić, mr Nenad Tomašević, Slađana Radisavljević. Izvolite. 

SLAĐANA RADISAVLJEVIĆ: Dame i gospodo poslanici, uvaženi ministri, mi ovim predloženim amandmanom pokušavamo da član 5. rebalansa popravimo u smislu da pokušamo da uzmemo nešto para od gospodina Siniše Malog, odnosno Ministarstva finansija, što znamo da je nemoguća misija i da prebacimo na neke pozicije koje su, po nama, odnosno po prioritetu koji ima naša stranka i naša koalicija, a to su obrazovanje, zdravstvo, kultura, odnosno da dobar deo sredstava, preko 70 milijardi lociramo na onaj deo koji se zove opremanje bolnica, izgradnja ovih objekata za prečišćavanje vode, izgradnja objekata u oblasti zdravstva, bolnica, škola, sportske infrastrukture. Žao mi je što gospođa Slavica Đukić Dejanović nije tu, ali mi je drago da su tu i predsednik Vlade i gospodin Mali, u Kragujevcu postoji jedan fakultet koji gotovo četvrt veka, 25 godina, nema svoj objekat, nego funkcioniše na nekih pet do 10 mesta, zavisi od godine do godine. Vi sami znate da kad ste dve godine podstanar je problem, a za 25 godina to je stvarno Ne zameram, ali vas molim da imate u vidu da to jednog trenutka mora da se reši. Nije u rebalansu, ali predvidite to za budžet za sledeću godinu. Vrlo brzo će biti i budžet. Što se samog Zakona o rebalansu tiče, mislim da ima i dobrih i loših stvari. Mislim da je budžet dobro projektovan, da nije bilo lutanja i maštanja, da je izvršenje, znači, više od planiranog, 133 milijardi nije malo, deficit jeste veći. Po meni, deficit i ne bi bio toliki problem da mi imamo ulaganja u objekte odnosno da imamo investicije u nešto što će vrlo brzo da nam se vrati, što će dugoročno donositi prihode i vrlo brzo da se vrati. Meni smeta, a ja sam to pričala i pre, na prethodnoj Skupštini, da imamo ulaganja u stadion. Ja nisam protiv sporta, meni smeta ulaganje u stadione, ne samo ovaj nacionalni sa infrastrukturom, nego uopšte stadione po Srbiji. Mislim da u ovom trenutku kao država imamo mnogo bitnijih stvari od stadiona. Gospodine Mali, rekli ste da je sport biznis. Ako je sport biznis, hajde da ga prepustimo biznismenima. Hajde da privatizujemo klubove. Ako neko misli da će kontrolom navijača da nešto iskontroliše, verujte mi da neće. Kontrola navijača sportskih klubova je kontrola džaka punog buva koji je izbušen na sve strane. I vama će se to vratiti, odnosno obiće se to vama o glavu. Ali, o tome vi razmišljajte. Ima i dobrih stvari. Mi ćemo to podržati. Znači, mi smo za povećanje penzija. Ono što ja negde možda idealistički promišljam je da u jednom trenutku moramo zaustaviti to linearno povećanje. Ako je sad neka minimalna penzija oko 30 hiljada, pričam otprilike, a maksimalna 200, sa linearnim povećanjem od 10, znam da to nije povećanje od 10 od 1. decembra nego da je veće, mi pravimo razliku. Recimo, onaj ko ima 30.000 dobija 33.000, onaj ko ima 200.000, on dobija 220.000 hiljada. Inicijalna razlika je 170.000, ali posle prvog povećanja mi već pravimo razliku i ide na 187.000 hiljada. Sledećim povećanjem, odnosno na deset, na deset, mi pravimo razliku od 205.000 hiljada. Mislim da u jednom trenutku moramo raditi izmene da se povećava minimalna, a da se drže pod kontrolom najveće penzije, da to u jednom trenutku dođe u neki razuman odnos, srazmeru. Jesam za povećanje subvencija u poljoprivredi. Dobro je što ste to uradili za 18 milijardi. Jesam za izdvajanje u vojsku, nisam samo sigurna oko vojnog roka. Bitno je da imate dobru nameru. Možda ove godine nema sredstava, ali pratićemo zbivanje pa će za neki period biti veći broj. Znajući ove sadašnje generacije, 75 dana, daj Bože da ih naučimo da vežu pertle. Nemam neki stav kada su u pitanju „Rafali“ i nabavka, nisam stručnjak za to. Jesam da zemlja bude dobro pripremljena, naoružanja, ali nisam sigurna da je ovo pravi trenutak. Jesmo za povećanje, zato ćemo i glasati kada su u pitanju ova povećanja za drugo, treće i četvrto dete, ali pričaću o tome kasnije. Hvala. 

ANA BRNABIĆ: Hvala vama mnogo na korektnosti, zaista. Na član 5. amandman su zajedno podneli narodni poslanici dr Zoran Lutovac, dr Dragana Rakić, dr Ksenija Marko, Nebojša Novaković. Reč ima Ksenija Marković. Izvolite. 

KSENIJA MARKOVIĆ: Dobar dan, hvala za reč. Demokratska stranka je podnela amandman na član 5, ista tema kao u članu 3, a to je izgradnja stadiona, kao što je već nekoliko kolega iz opozicije podnelo ovaj amandman, zato što se ne slažemo sa prioritetima koji su utvrđeni i zato što je reč o jednom suludom zaduživanju, a opet i novcu koji može biti preusmeren, kao što sam u prethodnom izlaganju rekla, na ljude koji žive u neuslovima i koji su na granici ili žive u apsolutnom siromaštvu, a takvih je u Srbiji, verovali ili ne, pola miliona. S druge strane, mi danas imamo Vladu koja često voli svoje ekonomske uspehe da ističe. Uvek se koristi raznim statistikama i brojevima koji često na makro nivou jesu tačni, ali suština svake ekonomske politike jeste preraspodela, da li je ta preraspodela pravedna i da li je ta preraspodela izvedena na način da oni koji su u najlošijem položaju mogu imati nešto od tog rasta. Problem sa ekonomskom politikom SNS jeste što ovde bogati postaju bogatiji, siromašniji postaju siromašniji. To je ono što je problem. Znači, mi nemamo pravednu preraspodelu. Broj milionera i milijardera se nije uvećao za vreme vladavine DS, nego za vreme vladavine SNS, to znate jako dobro, Forbsova lista je izašla 2023. godine. Tako da, ono što je ovde problem i zašto ne možemo podržati ovaj rebalans budžeta jeste što prioriteti su postavljeni tako da se govori o stadionima, da se govori o halama, da se govori o ciglama, znači da se govori o privatnim poslovima koji mogu nekom obezbediti dobit, ali ne i građanima Srbije. Ponavljam još jednom – plata za život u Srbiji koja vam je potrebna je 144.000, prosečna plata je 100.000. Zato pozivam građane da potpišu peticiju „Plata za život“. Hvala. 

ANA BRNABIĆ: Hvala vam. Idemo dalje. Na član 5. amandman je podneo narodni poslanik doc. dr Rastislav Dinić. Izvolite. 

RASTISLAV DINIĆ: Hvala. Koristiću i vreme poslaničke grupe. Dakle, ja sam predložio ovim amandmanom da se sredstva od dve milijarde i 100 miliona dinara predloženih za obnovu objekata u kojima će odvijati služenje vojnog roka pretvori u nula dinara, odnosno nula sredstava. Razlog je vrlo jasan – nije došlo ni do kakve društvene diskusije, nismo imali nikakvu diskusiju na temu ponovnog uvođenja vojnog roka. Strategija bezbednosti, odnosno strategija odbrane koja bi trebalo da predviđa, odnosno trebalo da predloži jednu takvu meru nije donesena, odnosno poslednja donesena Strategija odbrane koja potiče još iz 2019. godine, ona na mnoge načine više nije aktuelna, jel tako. Studija tzv. izazova, rizika i pretnji takođe nije urađena, to je takođe nešto što bi trebalo da čujemo i ukoliko je služenje vojnog roka pravi odgovor na takvu situaciju, na bezbednosnu situaciju u kojoj se Srbija trenutno nalazi, onda bi zaista o tome trebalo razgovarati. Tako nešto nije obavljeno, nikakve konsultacije nisu obavljene, ništa od toga nismo videli, nismo o tome razgovarali ni u ovom domu, a o široj društvenoj diskusiji da ne govorim. Krovna organizacija mladih Srbije je juče izašla sa novim dokumentom, sa saopštenjem u kome skreće pažnju da nikakve konsultacije sa mladima kojih se ova mera direktno tiče nisu obavljene. Ova organizacija skreće pažnju na neke izuzetno važne i potencijalno štetne efekte uvođenja vojnog roka, kao što je izbegavanje roka kroz napuštanje zemlje, itd. Mi smo ovih dana razgovarali o demografiji, čuli smo zabrinutost zbog negativnog ili niskog prirodnog priraštaja, a istovremeno sprovode se ove mere koje na različite načine izguravaju mlade ljude iz ove zemlje. Međutim, kada se sve to uzme u obzir i kada se doda ono što svi stručnjaci pocrtavaju kada je u pitanju predlog ponovnog uvođenja vojnog roka, a to je da 75 dana, koliko će navodno ovaj rok trajati, nije dovoljno ni za šta, a kamoli da se obuče sposobni vojnici koji bi mogli efektivno da popune vojne jedinice. Onda se postavlja pitanje – koji je pravi cilj ove mere, koji je pravi cilj ponovnog uvođenja vojnog roka? S obzirom da očigledno koristi ne prevazilaze štete, naprotiv, reklo bi se da je jedini cilj isključivo politički, da ne kažem populistički. Ponovno uvođenje vojnog roka prati jedna očigledna ratoborna retorika, jel tako, da se vojska na Kosovo vrati, ceo jedan ratoborni nastup celog režima. Sad mi znamo, naravno, šta se dešavalo kada je vojska poslednji put bila na Kosovu. Aleksandar Vučić je nabavljao nove zavese za stan, Aleksandar Vulin je razmišljao o tome kako da vodenim topovima zasipa studente, to je najbliže što je prišao vojsci, a ginuli su i ranjavani su neki drugi mladi momci, neka druga deca, deca nekih drugih ljudi, a ne oni koji su u tu vojsku slali. Tako da, ovaj režim, predstavnici tog režima, koji sada ponovo vladaju Srbijom, kada obnavljaju ovu retoriku imamo sve razloge da verujemo da se stvari neće dobro završiti. Naravno, nije sve u tome, treba pocrtati još jednu stvar. Postoji još nešto što je važno vezano za Vojsku Srbije. Vojska Srbije, takođe postoji i nešto u opisu njene misije, što se zove Treća misija Vojske Srbije. Treća misija se tiče učešća u civilnim akcijama, pomoći u katastrofama, u prirodnim nepogodama, itd. To je nešto što jeste izuzetno važno, ali može da se obnovi i na način koji ne podrazumeva ratnu retoriku, koji ne podrazumeva pretnje komšijama, pretnje novim ratovima, novim sukobima itd, a taj način je obnavljanje nečega što se zove civilna zaštita. Zašto to nije našlo mesta u ovom rebalansu? Konačno, treba reći i ovo. Mi smo svedoci poslednjih godina, ali i poslednjih nedelja, potpuno očigledno pre nekoliko nedelja bili smo svi svedoci jednom katastrofalnom slučaju u koji je bilo umešano vozilo Vojske Srbije, jel tako, koje je ubilo praktično celu jednu porodicu. Prethodnih godina smo videli da vojnici Vojske Srbije ginu u rutinskim mirnodopskim zadacima u svakodnevnim normalnim uslovima, mirnodopskim uslovima. To je sistem koji ne može da garantuje bezbednost i sigurnost i preživljavanje čak ni profesionalnim, obučenim vojnicima. Od koga vi tražite da šalje svoju decu u taj i takav sistem? Bez toga apsolutno je nemoguće i besmisleno razgovarati o ulaganju u ovu meru. Toliko. Hvala. 

ANA BRNABIĆ: Hvala vam. Krenuli ste baš izuzetno korektno i hvala vam što ste se držali amandmana, ali potpuno ne mogu da razumem da pravimo tu atmosferu gde vi svaki put morate da se vraćate na predsednika Aleksandra Vučića i da ga uključujete baš u svaku temu i svaku priču koju imate, nekako potpuno nepotrebno, nikakve veze nema sa amandmanom, izazovete samo, ovde bacite valjda zlu krv nepotrebno i neprofesionalno. Đorđe Komlenski sada ima reč. 

ĐORĐE KOMLENSKI: Zahvaljujem, predsedniče Skupštine gospođo Brnabić. Ovaj amandman ne treba prihvatiti i samo obrazloženje koje smo, nažalost, morali ovde da slušamo jasno govori u prilog toga da protiv ovog amandmana treba i glasati, čak apsolutno biti siguran da neće biti usvojen, treba da glasamo protiv njega, a ne samo da pustimo da vidimo da li će se za njega glasati jedan, pet ili dva poslanika. Naime, obrazloženje ovog amandmana koje je dato je nastavak jedne vrste hibridnog rata koji se vodi protiv Republike Srbije i apsolutno ono što se pokušava na nazovi suptilan način, kroz način na koji je ovo obrazloženje dato, prezentovati građanima Srbije jeste da Vojska Srbije je nešto što je nebezbedno, nešto što želi, hoće, traži rat i da je jednostavno apsolutno nepotrebno njeno postojanje, bivstvovanje u Republici Srbiji, a pogotovo ne njeno snaženje i njeno jačanje. Jasno je da ovakav način razmišljanja proističe iz izvora finansiranja koji pristiže onima koji zastupaju ovakav stav, jer siguran sam da nisu poslušnici NATO pakta i prinudne uprave iz Brisela bili na vlasti 2011. godine odluka o prestanku služenja redovnog vojnog roka nikada ne bi bila doneta. Možemo mi da se složimo da su uslovi ovakvi ili onakvi u kasarnama, ali kasarne nikada nisu bile, pa čak ne treba ni da budu hoteli, „ol inkluziv“ kategorije, već mesto na kojem se obučava ratnim veštinama i preživljavanju u slučaju rata. Priče o nekakvim ratno huškačkim pozivima su zaista, samo izmišljotina mrzitelja Srbije i onih koji pokušavaju na svaki način, što sa Kosova i Metohije, od strane Kurtijevog režima i UČK okupatora, tako i od predstavnika muslimanske federacije iz Sarajeva, da prebace teret na Srbiju njihovih pokušaja da isprovociraju sukob Republike Srbije sa NATO paktom. To je nešto što mora da bude potpuno jasno i nedvosmisleno. Niko ne želi rat. Stara narodna, a vi ste očigledno zaboravili i na narod, a očigledno i na njegovu tradiciju je bila ko rat priželjkivao rat mu kući bio. Niko rat ne želi i da rata ne bilo, i da naši sugrađani i sunarodnici na Kosovu i Metohiji ne bi bili terorisani i zlostavljani, Vojska Srbije mora da jača. Vojska je nešto što je instrument odvraćanja, a ne ratovanja. Srbija nikada nije vodila osvajačke ratove, uvek je se branila i uvek je vodila odbrambene ratove i nikada, čini mi se, nije bilo više pokušaja da se tradicija sprskog naroda, samopoštovanja više unizi i više uništi, nego što sada čine predstavnici nekakvih zeleno levih, desnih, ovakvih i onakvih frontova, kojima je očigledno, sem, propagiranja LGBT ideologije sledeća stvar, propast Srbije na agendi kojom se bave. Prema tome, ovaj amandman ne treba usvojiti, ne treba ga, naprotiv, u budžetu Republike Srbije, kada bude usvajan krajem ove godine, sredstva za služenje vojnog roka još više uvećati, kako bismo taj postupak mogli što više da ubrzamo i da se omogući što veći obuhvat, jer ja vam garantujem, moj sin je iz generacije koja treba da ide po ovom predlogu, na odsluženje vojnog roka, 95% mladih želi da služi vojsku. Pitanje je hoće li taj procenat od tih nekih 5% koji je pokušati da izbegne ovakvim trovanjem se podići na 5,5%, ali budite sigurni da je omladina Srbije daleko svesnija nego ovi sa desne strane koji govore protiv interesa i Vojske i Republike Srbije. 

ANA BRNABIĆ: Hvala vam. Reč ima narodni poslanik Rastislav Dinić. Izvolite. 

RASTISLAV DINIĆ: Hvala lepo. Dakle, vrlo kratko. Kao prvo razlog zašto sam pomenuo Aleksandra Vučića i njegovo ponašanje tokom bombardovanja Srbije 1999. godine, jeste što me izuzetno lično pogađa kao veterana rata 1999. godine, kao neko ko je lično služio vojsku od decembra 1998. godine do decembra 1999. godine. Lično me pogađa kada ljudi poput Aleksandra Vučića, koji nemaju pojma o čemu govore, pričaju o ovom stvarima i koriste ih kako bi raspririvali mržnju i huškali na sukobe i rat. Još nešto, moram da kažem i ovo Vojska Srbije bi trebalo da bude vojska svih građana Srbije. Ja ne znam kako očekujete da u tu vojsku idu mladi Albanci nrp. kojima se ministar Vulin obraća sa šiptari. Kakav je to način? To je Vojska Srbije u koju zovete građane Srbije. Ne vidim da je to iskrena namera. Hvala. 

ANA BRNABIĆ: Hvala vam. Ministar Tatjana Macura. Onda predsednik Vlade da zaključi. 

TATJANA MACURA: Zahvaljujem, predsednice. Htela sam smo kratko da se osvrnem na deo izlaganja gospodina Dinića, u delu koji se odnosi na negativne demografske trendove o kojima je govorio, a volela bih da razjasnim i narodnim poslanicima koji sede ovde u sali, a koji možda o toj temi ne znaju dovoljno, kao i građanima Srbije, da prosto, ne upadamo u zamku političkih floskula koje mogu da dovedu u zabludu da postoje neka rešenja koja mogu na tacni biti izneta i doneti neke revolucionarne i velike promene. Dakle, mi demografske izazove koje imamo danas, probleme koje imamo sa brojem živorođene dece, ne baštinimo od juče, ne baštinimo od pre tri godine, ne baštinimo ni od pre 15 godina, kada je neka druga koalicija bila na vlasti, zaista trend opadanja živorođene dece baštinimo iz mnogo ranijeg perioda, posle Drugog svetskog rata. Poslednji put je Srbija zabeležila stopu fertiliteta 2,1 koja dovoljna za prostu reprodukciju i možemo da kažemo da postoji pozitivan demografski trend, 1960. godine, od tada pa nadalje je ta stopa fertiliteta u stvari opadala. Ono što postoji trenutno od podataka na Republičkom zavodu za statistiku, dostupno je i vama i verujem da ste jako dobro informisani u tom pogledu. Dakle, negde smo najkritičniju tačku imali 2007. godine kada je stopa fertiliteta iznosila 1,38. Stopa od 1,40 poslednji put je zabeležena 2011. godine. Uvođenjem postupno mera populacione politike dolazimo do toga da se ovi brojevi povećavaju, a na ovim malim brojevima, male vrednosti za koje se povećavaju su zaista znače mnogo. Pa, tako 2016. godine ta stopa fertiliteta iznosi 1,46 da bi 2022. godine ona bila povećana na čak 1,63 što je bio rekord na nivou Evrope u kojoj mi danas sedimo. U tom smislu možemo da kažemo da je Srbija bila među retkim državama u Evropi koja je zabeležila 2021. godine i 2022. godine značajno povećanje broja živorođenih u odnosu na sve države u Evropi koje se danas nalaze. Znam da postoje očekivanja u pogledu primene mera populacione politike da dobijemo epohalne rezultate, međutim, da ne znam koliko para damo i da se ne znam na kojoj tački na planeti Zemlji nalazimo, mi ne možemo da očekujemo takve rezultate. Dobra vest u svemu ovome što može da se zaključi da u određenim kategorijama dolazi do značajnog povećanja broja dece. Recimo porodice koje očekuju svoje treće, četvrto dete beleže rast od kada su uvedene mere koje se odnose na finansijsku podršku porodici. To možete vrlo lako da pogledate iz statističkih podatka koji su svima dostupni u periodu od 2017. godine kada je prvi put predstavljen ovaj zakon, pa evo do danas kada usvajamo nove izmene o kojima će nadležna ministarka i više govoriti. Dakle, ja bih zaista volela da jednom zauvek bez obzira ko se nalazi na poziciji da danas odgovara sa pozicije vlasti ili sa pozicije opozicije, ne zloupotrebljavamo temu demografskih izazova zato što sve sutra da dođete vi ili bilo ko od vaših kolega na vlast, ovo nisu pitanja koja mogu tako lako da se reše. Druga stvar o kojoj sam ja takođe želela da istaknem jeste problem sa kojim ćemo se svi mi suočavati a odraziće se značajno na budžet o kojem sada raspravljamo, a to je povećanje troškova usled povećanja starosti naše države. Volela bih iskreno da u toku ovih rasprava koje sam u nekom trenutku slušala ovde iz sale, a neke sam imala prilike da slušam i tokom svog rada u okviru nekih drugih aktivnosti koje obavljam, dakle da ne dolazimo u situaciju da se ne bavimo suštinskim problemima, a ne da se bavimo ovde kroz skupštinsku raspravu demagogijama. Povećanje starosti stanovništva između ostalog govori i o kvalitetu zdravstvene zaštite koja je pružena našim građanima. Dakle, to je jedna stvar o kojoj moramo da govorimo. Profesorka Kisić je svojevremeno to vrlo lepo obrazlagala s obzirom da je samostalno učestvovala u okviru pisanja tih strategija i analiza koje se bave starošću stanovništva, žao mi je što narodni poslanik sada odlazi. Dakle, jedna od dve stvari o kojima moramo ozbiljno da razgovaramo, da postignemo jedan politički dijalog, jedan institucijalni dijalog u kome ćemo svi zajedno raditi na rešavanju ovog problema a ne ovakvu jednu temu koristiti za dnevno političke razmirice. 

ANA BRNABIĆ: Hvala. Predsednik Vlade Miloš Vučević. 

MILOŠ VUČEVIĆ: Hvala lepo, predsedniče Narodne skupštine, narodni poslanici. Žao mi je što poslanik koji je diskutovao oko. Dobro, izvinjavam se, nisam znao. Nema veze. Nisam ništa negativno, rekao sam samo žao mi je što niste u sali. Nisam se kritički izjasnio u pogledu razloga zašto je napustio. Vezano za amandman koji traži izmenu pozicija za ulaganje u Ministarstvo odbrane, odnosno u vojsku Srbije u kontekstu vraćanja obaveze vojnog služenja odnosno služenja vojnog roka. Mislim da je to važna odluka, velika odluka da smo dugo godina čekali ovu odluku, evo to zna i potpredsednik Vulin, dok je bio u Ministarstvu odbrane, posle narodni ministar, pa ministar Gašić, naravno sa predsednikom Republike i tadašnjom Vladom, rađeno na tome i vršene su ozbiljne analize, svakako pre svega u General štabu vojske Srbije, odnosno stručne službe Vojske Srbije koje su izvršile procenu, i pozitivnih i negativnih efekata, takve potencijalne odluke. Nakon detaljnih analiza i višegodišnjih analiza, konačno mislim da imamo i atmosferu, da ne kažem ambijent svakako političku volju, u periodu koji je pred nama da donesemo predlog zakona kojim vraćamo obavezno služenje vojnog roka u nešto kraćem trajanju od 75 dana, nešto drugačijim uslovima i svesni da ne možemo vraćati i ne treba da vraćamo vreme koje je bilo pre 10,20 godina ili 30 godina, ali isto tako svesni da mi gotovo 14 godina gubimo 14 generacija koje nisu služile vojni rok, osim malog broja njih koji su se javili na dobrovoljno služenje vojnog roka, nešto više od 1000, prosečno godišnje ide, naravno plus profesionalni sastav, a svake godine vam ogroman broj ljudi koji zbog starosnog uzrasta, životnog doba, napuštaju rezervni sastav i nisu više ono što se narodski zvalo treće pozivci, više se ne vode kao vojni obveznici i gubite 14 generacija koje više nisu vojno obavezni da se odazovu na poziv otadžbine, a istovremeno ne dobijate novih 14 generacija. To je takav deficit i takva destrukcija odbrambenog potencijala jedne države da je neodrživo održiva i sa svim ulaganjima u vojsku koje su rađene sa promocijom profesionalne vojske sa boljim standardom, većim platama, boljom opremom, uniformama, naoružanjem vozilima i vi možete u jednom delu da nadomestite to, ali ne možete u ovom socijalnom ambijentu, ne samo u Srbiji, nego u svetu, ne možete da prosto samo iz profesionalnog sastava popunite sve ono što vam je potrebno i to ne uspeva nijedna država, ni SAD, koja ima najveća moguća ulaganja za vojsku. Imaju deficit u kopnenoj vojsci što je okosnica oružanih snaga SAD i ne mogu da popune, zato što nije pitanje para, i ljudi danas mogu da zarade lakše novac i da kažem sa manje rizika na drugim mestima i verujem da ćemo svi zajedno imati ozbiljnu analizu i ozbiljnu raspravu u parlamentu kada izađemo sa tim predlogom zakona i gde ćete videti mnogo preciznije sve ono što predviđamo. Ratoborna retorika i veza sa vraćanjem obaveznog služenja vojnog roka, ne znam čija ratoborna retorika, rekao bih da u Srbiji idu stalno umirujući tonovi, želja za nastavak dijaloga sa Prištinom, iako to često zvuči iracionalno, Priština ne želi, Albanci na Kosovu ne žele, dijalog, nego žele da sprovedu svoju agendu etničkog čišćenja, KiM, pre svega od Srba, ali i drugih građana koji Srbiju vide kao svoju državu, da ne budemo nefer i da ne zaboravimo i druge narode, koji žive na prostoru KiM. Ratoborna retorika od onih država koje nam kažu da je Kosovo nezavisno, ratoborna retorika od onih koji nam zameraju što smo vojno neutralni, ratoborna retorika od onih kada traže da se opredelimo za koga smo, a ako nismo za njih, onda smo automatski protiv njih i to bih mogao da razumem, a da nam vi kažete da mi imamo ratobornu retoriku, mi kažemo priznajemo sve susede, BiH, u skladu sa Dejtonskim sporazumom, nemamo pretenzije ni prema jednoj državi. Rešili smo sva pitanja sa Severnom Makedonijom, sa Crnom Gorom želimo najbolje moguće odnose, sa Mađarskom imamo najbolje istorijske odnose, sa Rumunijom nikada nismo imali probleme, sa Bugarima radimo i mislim da možemo da imamo mnogo bolje odnose, sa Hrvatima i nama, trebaju bolji odnosi. Nemamo ni prema kome pretenziju, osim što imaju pretenziju prema nama i našoj teritoriji i našoj državi, odnosno po pitanju KiM. Vi kažete, ratoborna retorika Srbije dovodi do obaveznog vojnog roka, ne, nego bezbednosna i demografska situacija u Srbiji traži odgovornu politiku a to jeste vraćanje obaveznog služenja vojnog roka. U kontekstu savremenog vremena i onoga što su današnje društvene okolnosti, spomenuto je prisustvo vojske na KiM i da se aludira da se nešto loše dešavalo na KiM, kada je tamo bila naša vojska tamo, tada, Vojska Savezne Republike Jugoslavije i policija Srbije. Rekao bih kada su na KiM, bili naši vojnici i naši policajci, teroristi nisu bili u gradovima i kasarnama, nego su bili proterani, uhapšeni i likvidirani i to je ključna razlika. Kada je srpska vojska bila na Kosovu, teroristi nisu predstavljali oružanu silu, nego su bili tretirani kako terorističke organizacije moraju da budu tretirane. Daće Bog da se poštuje Rezolucija 1244, Vojno tehnički Sporazum iz Kumanova i da se vrati do 1000 pripadnika bezbednosnih struktura Srbije na teritoriji KiM, što je garancija i obaveza onih koji su glasali za Rezoluciju 1244 i potpisali sa nama Vojno tehnički Sporazum i to bi bila velika stvar i svakako garancija srpskom narodu na KiM, da može da ostane, opstane i da se oseća sigurnije. Na kraju ono što je najmučnije, jer ove teme su stvar političke rasprave i dobro je da se o njima razgovara, ali ono što mi je zaista mučno da slušam jeste korišćenje svaki puta bilo kakve tragedije u kontekstu politizacije. Užasna je stvar ovo što se desilo sa pogibijom petoro ljudi na putu Raška Novi Pazar, ko god da je počinio to delo, bio vojnik, civil, policajac, kosmonaut, vatrogasac, političar, nije bitno, nije oslobođen i ne može da bude oslobođen odgovornosti i biće izveden pred lice pravde, samo ne treba praviti atmosferu linča nego dozvoliti da istražni organi rade svoj postupak. Mi ne možemo da vratimo ljudske živote, što je najteže i najgore, ali to ne znači da zbog jednog pogrešnog poteza, užasno pogrešnog poteza i jedne tragedije, treba da napadnemo vojsku Srbije ili sistem odbrane i da kažemo da to dovodimo u pitanje da li nam uopšte treba vojska ili da koristimo svaki put kada se nešto loše desi da kažemo da zbog toga nam ne treba taj deo društva ili taj deo države, jer to onda postaje besmisleno. Znate šta, na žalost, desi se užasna tragedija, nekada neki radnik na putu do posla nastrada u saobraćajnoj nezgodi, nekada još veća tragedija i đak nastrada. Da li to znači da nam ne trebaju škole i da nam ne trebaju fabrike, nekada vatrogasac nastrada vršeći svoju dužnost časno, boreći se protiv plamena, požara, zemljotresa, poplave, pa to ne znači da nam ne trebaju vatrogasci. I taj narativ kako je poginuli sin ili neki vojnici u mirnodopskim uslovima, ne znam ja sam bio dve godine, Vulin tri godine, u mom mandatu na žalost dva pripadnika vojske Srbije su poginuli. Jedan je imao infarkt u toku vožnje kamionom, a drugi je prilikom izvođenja složene vežbe za specijalne jedinice i nastradao je, iako je bio iskusan podoficir, ali to ne znači sada da treba da ukinemo jedinicu i da treba da ukinemo vojsku ili da nam ne treba više vojska. Nemojte ako je neko kriv za saobraćajnu nezgodu, on treba da odgovara, ne možemo baciti stigmu i mrlju na celu vojsku i da kažemo da nam zbog toga ne treba vojni rok, jer je neko učinio takav krupan saobraćajni prekršaj, odnosno krivično delo. Nemamo pravo to da radimo, moramo da se ponašamo odgovorno i vi kao opozicija morate da se ponašate odgovorno, jer predstavljate nemali broj građana, a ne da kažete zato što se desila saobraćajna nezgoda, zato što je uništena jedna porodica u toj saobraćajnoj nezgodi, treba da ćutimo i da ne smemo da pomislimo da zloupotrebimo tu tragediju. I šta sad zbog toga, ne treba nam više vojni rok, ne treba da vratimo vojsku. Onda kažete – a treba nam treća misija Vojske Srbije, da prevedem, to je pomoć kada su poplave, požari, smetovi, kada se svi setimo gde nam je Vojska i policija, ali smanjite izdvajanja za vojsku i ne treba nam vojska i ne treba da vojska ima bolju opremu i nemojte da kupujete to i to za vojsku, ali kada dođe stani-pani, onda nam treba vojska. Trebaju nam regruti, ne da bi ratovali nego da bi čuvali državu, da bi odvraćali one koji nam ne žele dobro, nažalost, ima i takvih, da bi nove generacije bile sigurnije i stabilnije, bolje pripremljenije da reaguju na svaku moguću situaciju. Daj Bože da nikada ne treba da naša vojska više interveniše, ali to niko ne može da potpiše da će se desiti, odnosno da se više nikada neće desiti. E, pa bolje da budete pripremljeni za loš trenutak, a da ga nikada ne dočekate, nego da pričate da se to neće desiti, a onda kada se nažalost to po nekada i desi, jer to istorija potvrđuje, budete potpuno nespremni, neorganizovani i doživite katastrofu. Da ne budem advokat Aleksandra Vučića, ne znam zašto ga spominjete u odnosu na ratna dešavanja. Čovek obavlja posao koji obavlja i spram toga je ustavnopravnom i zakonopravnom položaju vlastan da priča o ovoj temi vraćanja vojnog roka. Znam da je služio vojni rok u Sarajevu, znam da je bio u ratnim godina u Republici Srpskoj ratni izveštač, ratni reporter, nije pobegao nikada iz države, nije se sklanjao iz države. Bio je ministar kada je bilo doba rata, odnosno napad, agresije na našu državu, majka mu je mogla nastradati, delile su minute prilikom bombardovanja Radio-televizija Srbije, da na našu sramotu mi utvrđujemo ko je kriv u Radio-televiziji Srbije što su nas ovi zlikovci bombardovali. Znači, nije problem onaj što je bacio bombu, nego je problem ovaj koji je u televiziji radio. I to smo prolazili, samo da se građani Srbije sete da je bila inkvizicija nad rukovodstvom RTS-a, kao da su oni bacali bombe i da je RTS legitimna meta i valjda je sve legitimno kada oni nas bombarduju. Da li su i vojnici i policajci legitimna meta? Nemojte to da dozvolimo da nam se radi, jer to zaista izlazi iz onog okvira demokratske diskusije višestranačja, političkog pluralizama, konkurencije ideja, nadmudrivanja. Sve je to dobro, ali neke stvari moraju da ostanu van toga, a to jeste pitanje bezbednosti i odbrane države, to jeste pitanje odnosa prema i vojsci, to je iznad svega odnos prema porodicama koje su doživele veliku, užasnu tragediju, koju mi ne možemo da znamo kakva je, možemo samo da razumemo da je ogromna, a ne možemo da znamo jer mi na sreću nismo to doživeli, a oni na nesreću jesu. Nemojte da se igramo sa tim emocijama, da sada zato što se desila nesreća u kojoj nažalost učestvuje i pripadnik Vojske Srbije, treba da kažemo da nam ne treba sutra vojni rok. Apsolutno nema nikakve veze, a posebno da podvedete da kada je Vojska Srbije bila na Kosovu, tada je bilo loše stanje. Ne, tada su teroristi bili tamo gde teroristi treba teroristi da budu, u zatvorima, pred tužiocima ili proterani iz države. Tako je bilo. A danas vam teroristi prestavljaju oružanu silu na Kosovu i Metohiji i zato imate takvu bezbednosnu situaciju kakvu imate. Hvala lepo. 

ANA BRNABIĆ: Hvala, predsedniče Vlade. Reč ima narodni poslanik Miloš Parandilović. Izvolite. 

MILOŠ PARANDILOVIĆ: Hvala. Vučeviću, mnogo se ti čime baviš i predstavljaš kao veliki demokrata.

ANA BRNABIĆ: Isključila sam vas. 

MILOŠ PARANDILOVIĆ: Šta je sporno?

ANA BRNABIĆ: Šta je sporno? Sporan je način kako se obraćate predsedniku Vlade. Samo da vam kažem, vi o bilo kome ovde možete da mislite šta god želite. Miloš Vučević je predsednik Vlade Republike Srbije. Vaše je da mu se obraćate sa poštovanjem. On sa vama nije na ti, tako da vas molim da mu se obraćete onako kako nalaže red i protokol i osnovno, ali zaista najosnovnije vaspitanje. Izvolite. 

MILOŠ PARANDILOVIĆ: Samo vi meni vratite vreme. Meni lektor ne treba. Ja savršeno dobro znam šta pričam. Ja sam čoveka nazvao po prezimenu. Ja ne vidim šta je tu uvredljivo, ako nekoga po prezimenu nazovete. To što sam izostavio gospodine ima svoje razloge i ja na to imam pravo. Vrlo je stvar jednostavna. 

ANA BRNABIĆ: Obratili ste mu se na ti. Nije problem, ne morate da se obraćate sa gospodine, samo mu se obraćajte sa vi. 

MILOŠ PARANDILOVIĆ: Znači, vi mene hoćete da naterate da persiram Vučeviću ako ja to neću? Da li to hoćete? Pa, neću da persiram. Šta sad, šta ćemo sad? Mene pustite da iskoristim svoje vreme, pa vi posle toga kažite šta imate kao što ste ovde ceo dan parlament zasipali gomilom laži. Ja kažem da se Vučević predstavlja kao veliki demokrata, a zaboravlja da živi u zemlji pod čijom vlašću su uništeni svi mediji u ovoj zemlji. Nema javne debate ni na jednoj televiziji sa nacionalnom frekvencijom. Opozicija jedino može da se vidi na RTS-u. Kriminalizovali ste zemlju. Nije posao Vučevića da se bavi mojom političkom biografijom. Ona je vrlo lako dostupna, samo što vi pokušavate da je fabrikujete ovde. Miloš Parandilović kad nije bio zadovoljan svojom postojećom strankom, on je pravio svoju i išao težim putem, koliko god puta, a nisam trčao u vladajuću, za razliku od većine vas ovde što ste pokupili iz svih sistema i svih režima sve što ste mogli, i kuso i repato i metnuli ovde nama da ispira mozak, sve što je potrčalo za kazanom. Pa, mogao sam ja da trčim za kazanom, ali neću, mene vaš kazan ne interesuje. Mene interesuje da ja vama mogu da kažem ono što je meni na srcu i što je na srcu većini građana Srbije, a to je činjenica, kad pričate o vojsci, jer ste vojsku potpuno razbucali, kao što ste i razbucali državu Srbiju. Oficiri, jeste li pričali o toj temi, da se masovno skidaju iz vojske? Vraćaju kredite koji su uloženi u njih kroz školovanje i beže kao đavo od krsta. Zašto? Zato što su još za vreme Vulina morali da kreče kasarne jer ste otpustili sve domare i zato što ste razbucali sistem u vojsci, kao što ste i razbucali državu Srbiju. Nemojte vi da se plašite, gospođo Brnabić, ja sam tražio zahtev za reč pre sat vremena, vi mene ignorišete u sistemu. Nemojte vi da se plašite mene, ja ću biti blag prema vama, samo budite dobri. Dakle, stvari su vrlo jednostavne. Sve ispušene muštikle iz svih stranaka ste pokupili kod vas i metnuli ovde nama da ispiraju mozak. Premijer Srbije se mnogo čime bavi ovde, ali se ne bavi suštinom i onim što mu je posao. Dakle, kriminalizovali ste ovu zemlju. Novim Sadom upravljaju, vi znate to bolje nego ja, Snajper, Boske i ostala bulumenta kriminalna. Više se ne zna da li ste vi šef njima ili oni vama. Državom upravljaju Radojičić i Veselinović, Luka Bojović itd. Svoj mafiji u zemlji ste predali vlast i sad očekujete poštovanje. Pazite, vi još, kao vrhunac bezobrazluka, očekujete poštovanje od nas za masakr koji ste napravili nad građanima ove zemlje. E, pa, gospodo, poštovanja nema, niti će ga biti, barem ne od mene. A vi se nemojte baviti mojom političkom biografijom, iako možete do sutra, ja nemam problem sa tim. Vi se bavite ovim kriminalnim miljeom koji ste stvorili u Srbiji i ovom državom koju ste razvalili i gurnuli u grob, to je vaš posao, a ne da čekate poziv Vučića šta će da vam kaže, pa da se obratite. 

ANA BRNABIĆ: Dobro, gospodine Parandiloviću, vama na čast, što se mene tiče. Svako ovde govori pre svega u svoje ime i ime svoje porodice, a onda u ime stranke pa tako dalje. Reč ima Milenko Jovanov. 

MILENKO JOVANOV: Nismo primarno ovde da bilo kome ispiramo mozak, ali i ako jesmo, u ovom slučaju objekat ispiranja nedostaje, pa ću se uzdržati od bilo kakvog komentara. Hvala. 

ANA BRNABIĆ: Hvala. Reč ima Aleksandar Mirković. 

ALEKSANDAR MIRKOVIĆ: Hvala. Poštovani predsedniče Vlade, poštovani ministri, poštovane koleginice narodne poslanice i kolege narodni poslanici, naravno da nećemo prihvatiti ovaj amandman, ali da se ja ne ponavljam i one čuvene poslovice koju sam rekao pre neki dan, mislim da svakom diskusijom ovog narodnog poslanika ona dobija sve veću potvrdu. Da li je to činjenica ili nije, najbolje građani ocenjuju. Kada već pričamo o tome ko je bio vlast ili nije, hajde malo samo da sagledamo činjenice onako realno kako stoje. Malopre smo čuli da on nikada nije trčao da bude deo vlasti, ali činjenice ga demantuju. Ovo pričam sve zato što moraju građani da znaju kome veruju i koga slušaju, jer kao što je sve istina što izgovori, istina je sasvim suprotna od onoga po papirima i dokazima. Naime, ja sam vam već pročitao da je 2012. godine bio na listi Borisa Tadića, dakle, vlast, za bolji život, ili kako se već zvala tada ta lista. Nakon toga, prešao je u POKS, za koji je sam rekao malopre da je bio deo vlasti sa SNS. Dakle, opet ste bili vlast. Pa onda POKS dva, dakle, još malo vlasti. Od 12 godina vlasti SNS ili koliko se već bavite politikom, vi ste na ovaj ili onaj način 10 godina bili na vlasti i to je činjenica. Kažete da ne trčite da budete vlast. Šta ste tražili na našoj listi koja je pobedila tada? Kako to? Pričate o nekakvoj lojalnosti, pričate ovde i držite moralne lekcije svima. Vaše ponašanje i vaše vaspitanje ne želim više da komentarišem, ali mi kažite koja je to lojalnost ako ste prodali SPO i POKS 1, POKS 2, drugu grupu građana ili stranku u kojoj ste pripadali. Kažite mi sada - da li vam je malo neprijatno kada ste prodali Dragana Đilasa, sa kojim se apsolutno ne slažem, imamo dijametralno suprotno političke stavove i 12 godina imamo diskusije u gradskoj Skupštini, pa i ovde u Republičkoj? On vas je branio na televizijama različitim kada su vas se svi odrekli. On vas je stavio na listu. Zbog njega ste narodni poslanik. Kada je bilo potrebno da se glasa u onom vašem opozicionom, unutrašnjem ratu, da li se izlazi na izbore ili ne, vi ste ti prvi koji ste digli ruku protiv njega, a da na to sve dodamo i da ste već u ovom sazivu promenili tri poslanička kluba. Tako da o vašem moralu, težini vaših reči, najbolje govore vaša dela. Ja se jako radujem što građani Srbije imaju prilike da vas vide, ali pre svega čuju, jer ste vi ono lice koje nikada ne sme da dođe u priliku da vodi jednu mesnu zajednicu, a kamoli grad i Srbiju. Hvala. 

ANA BRNABIĆ: Po kom osnovu, gospodine Parandiloviću? 

MILOŠ PARANDILOVIĆ: Replika.

ANA BRNABIĆ: Replika. Tako bi mogli zaista ceo dan, pa tako svaki dan. 

MILOŠ PARANDILOVIĆ: Ja mogu.

ANA BRNABIĆ: Ja znam da vi možete, možda vi nemate pametnije stvari koje ćete raditi, ali Skupština tome ne služi. Služi tome da služimo građanima, a ne za samopromociju. Izvređali ste čitav niz ljudi ovde. Dobili ste samo jedan odgovor, samo jedan odgovor ste dobili, a pritom vas niko nije pomenuo i vi sad hoćete da nastavite ovo. Reč ima Miloš Vučević. Izvolite, predsedniče. 

MILOŠ VUČEVIĆ: Kratko ću, predsednice. Ne treba službe, sami ste rekli da je vaša biografija javno dostupna. Kakve službe su potrebne da bi se videli svi vaši politički transferi. Pošto sam ja bio sa vama u koaliciji kada ste bili u SPO i POKS-u, ja vas znam. Kažem, sećam se vas, kako su vas promovisali i Vuk Drašković i posle, evo ga tu i ponovo ga kritikujem, Žika Gojković. Posle je Vlada Jelić video velikog talenta, onda ste shvatili da je Vlada Jelić bacio senku na Novo lice Srbije i otcepili ste se. Ja sam samo ukazao da ste vi izdali kralja i Vuka i Žiku i Vladu, a onda ste nam najavili i da ćete i veru da promenite samo nećete da promenite politiku, ali videli smo da ste sve vreme menjali politiku, tako da je prirodno da onda i veru promenite, pošto sve vreme imate transfer politike. Bilo bi fer, kad već hoćete da budete ekspert za vojsku, da ste rekli neki broj o pripadnicima vojske, koliko je to oficira se skinulo, kako vi kažete, i vraća kredite, da vidimo koliko imamo danas oficira, koliko je juče bilo podooficira, koliko imamo vojnika, koliki je borbeni sastav Vojske Srbije i Ministarstvo odbrane. Bilo bi fer da ste rekli da ste za vraćanje vojnog roka. Bilo bi fer da ste rekli nešto oko Kosova i Metohije, jer ćete naravno tu ući u koliziju sa ovima sa kojima potpisujete zahteve za vanredne sednice Skupštine Srbije, jer ćete vi da budete ova desna strana vaše priče, pa da podvodite tu tvrdu nacionalnu priču, narodnjačku priču. Valjda pokušavate da budete neki novi Velja Ilić, ali to ne možete to da ponovite, niti je isti ambijent, a i vi niste Velja Ilić. Ne stoji vam to što pokušavate da radite. Bilo bi fer da ste rekli o ovim pitanjima o kojima sam ja pričao, a ne da kažete otišli su oficiri. Koji oficiri? Ne znamo, a onda bih vam ja pomogao da kažete i da pitate sada vaše koalicione partnere - što su dozvolili takvu akreditaciju Vojne akademije, da imaju danas oficir zvanja civilna, pa da može potporučnik i poručnik da se skine iz vojske, jer je dobio titulu ili funkciju, odnosno školsku spremu inženjera ili već čega? To je taj proces demokratizacije uništavanja Vojske Srbije, demokratizacije pod znacima navoda. Ne mogu sa vama da diskutujem o tome, jer vi nikad niste ništa ni pročitali o tome, ni čuli o tome. Telefonirate, javljaju vam kako stojite u Priboju, ne baš najbolje. Malo da naučite nešto kad dosta diskutujete. Nije sporno, ja ću uvek sa vama rado da razgovaram, meni nije gubljenje vremena da razgovaram sa vama, jer sve se nadam, bili ste nekada na dobrom putu, bili ste sa nama, pa ste zalutali, neće nam se više putevi sresti, ali bar da ne lutate više i da se bavite nekim korisnim stvarima. Rekao je Aleksandar Marković oko kazana, Mirković, izvinjavam se, rekao je oko kazana - bili ste vi na to tom kazanu i te kako dugo, nego kad je nestalo čorbe i ostalih supstanci, odnosno niste bili zadovoljni koliko ima mesa, a da je više čorbe, onda ste rekli idemo mi dalje negde. Tako ste rekli kralju, tako ste rekli Vuku, tako ste rekli Žiki, tako ste rekli Vladi, a bogami najavili ste da ćete tako da uradite i veri za večeru. To je vaša politika. Hvala vam. 

MILOŠ PARANDILOVIĆ: Replika.

ANA BRNABIĆ: Gospodine Parandiloviću, nemate ni jedan osnov za repliku. Odgovarali su vam na sve ono što ste vi pokrenuli, i to su vam pristojno odgovarali za 

MILOŠ PARANDILOVIĆ: Dajte vi meni vreme.

ANA BRNABIĆ: Nemate osnov. 

MILOŠ PARANDILOVIĆ: Kako nemam osnov? Pričao je čovek o meni.

ANA BRNABIĆ: Odgovara na ono što ste vi rekli svim ovim ljudima na pristojan način, za razliku od vas, nije vas pomenuo, ne postoji osnov za repliku u Poslovniku. Reč ima Života Starčević, pa da pređemo dalje na sledeći amandman. 

ŽIVOTA STARČEVIĆ: Poštovana predsednice Narodne skupštine Republike Srbije, poštovani predsedniče Vlade Republike Srbije, uvaženi ministri, dame i gospodo narodni poslanici, vi ste me, gospodine Vučeviću, a bogami i kolega iz opozicije malo, kako bih rekao, nagnali da se javim za reč, a pri tome ću koristiti vreme poslaničke grupe, da znate. Naime, Milan Kundera je napisao, početkom 80-ih godina, roman koji se zove „Nepodnošljiva lakoća postojanja“ i pominjem taj roman gde kaže da su ljudi koji trče samo za ličnim zadovoljstvima, koji ne podnose račune nikome, koji jednostavno smatraju da su apsolutno slobodni su inkarnacija lakoće, a lakoća je po prirodi sebična, bezobrazna i vrlo često nevaspitana. Težina po Kunderi se vezuje za bića i za principe i ona je moralna i nesebična. Zašto ovo kažem? Mi smo ovde, ovih pet diskusije, mogli čuti, naravno, o rebalansu budžeta i o Zakonu o finansijskom pomoći porodici sa decom, diskusije koje su bile argumentovane, koje su bile pune analitičkih podataka i zaključaka. Naravno, bilo je i ostrašćenih govora, punih opštih i načelnih fraza, bilo je i neargumentovanih kritika, ali bilo je, kao što smo i sada imali priliku da vidimo, izliva ogoljene mržnje, pa i brojnih napada ad hominum, lično, i vi ste, predsednice, nažalost, bili meta takvih napada ovih dana, ali ne samo vi, već i mnogi drugi, sve do bacanja Ustava i psovanja. Neko mi reče u hodniku, kaže, navikli smo na to. Ne, mi ne smemo nikada se naviknemo na to. Mi iz JS zaista nećemo nikada da se naviknemo da se šalje loša ili ružna slika iz našeg parlamenta i dok god su Dragan Marković Palma i JS, dok god smo tu trudićemo se da takvu sliku ne šaljemo. Postoji navika da pojedini narodni poslanici politizuju ama baš sve i vi ste o tome maločas, gospodine Vučeviću, pričali. Politizuje se odlazak u vojsku, politizuje se roditeljstvo, porodica, hraniteljstvo. Postala je navika da pojedini poslanici manipulišu i onim najtananijim i najfinijim osećanjima građana Srbije, pa i maločas kada je bio amandman o tome da se ukine finansiranje vojnog roka, to me je prvo isprovociralo da se javim za reč, a onda i ova vaša konstruktivna diskusija. Naime, ja imam dva sina koji će od sledeće godine ići u vojsku, Bogu hvala, jer su tako vaspitavani i tako treba i strašno me nervira diskusija poput tog poslanika koji hoće da ukine finansiranje vojnog roka ili recimo poslanika koji je pre neki dan rekao da građanima ovim rebalansom nudimo rat, rov i top. To je baš krajnje bezobrazno. Gde je pročitao to? U kom od ovih predloga zakona je mogao da nađe to? Naravno da je to neistina i prosto postavljam pitanje – dokle ćete da manipulišete najfinijim i najtananijim osećanjima građana Srbije? Dokle ćete da unosite paniku i strah kod građana Srbije? Šta će pomisliti kada čuju jednog narodnog poslanika koji kaže, nudite ovim rebalansom budžeta rat, rov i top? Znači, to su te političke manipulacije koje zaista su neprimerene za ovaj dom, neprimerene za neke koji planiraju da budu ozbiljni ljudi i ozbiljni političari. Kaže isti taj poslanik, glasaće za Zakon o finansijskoj podršci porodici, ali mu smeta kontekst. A, šta mu to smeta? Kaže – deca se ne rađaju za državu, već iz ljubavi, kaže. A, gde je to mogao da pročita da se deca rađaju za državu, gde je to mogao da pročita da se deca ne rađaju iz ljubavi? Lako je to reći, izgovoriti – al, sam rekao, ali zaista izgovarati neistine i ono što zaista ne stoji to nije ništa drugo nego politička manipulacija. Opet, naravno, sve to zarad jeftinih političkih poena i ja se pitam dokle može da bude niska ta granica? Da li uopšte postoji dno, koje može da se dotakne u želji da se prosto ubere neki jeftini politički poen. Znate, nije sporno biti opozicija vlasti, to je legitimno i to je dobro. Svaka vlast hoće dobru opoziciju, ali problem je kada vi zastranite u svom opozicionom delovanju i postanete opozicija građanima Srbije, jer unošenjem straha, panike, manipulacijom sa najfinijim i najtananijim osećanjima građana Srbije vi u stvari postajete vremenom opozicija samoj Srbiji. I onda ne čudi što su rezultati na izborima takvi kakvi jesu. Ovih dana mnogo često i mnogo puta smo mogli čuti razne priče vezane za štrajk prosvetnih radnika 2. septembra. Ispričane su brojne priče koje nemaju nikakvu vezu sa istinom, da ne kažem gluposti. Pet dana se ponavlja kao neka mantra kako su tobože pravljeni neki spiskovi štrajkača, a ja zaista kao načelnik Školske uprave u Jagodini, neko ko operativno sprovodi obrazovnu politiku na terenu, tvrdim da nikakvih spiskova nije bilo, da jedino što se od podataka 2. septembra Ministarstvo prosvete slalo jeste broj škola koje su u delimičnoj ili potpunoj obustavi nastave, čak se nisu u tabelama navodila ni imena, odnosno nazivi škola. Tako da, apsolutno ne stoji ta činjenica, ali bez obzira što je ministarka demantovala to, bez obzira što je premijer pričao o tome i demantovao, bez obzira na sve nastavlja se ta mantra, nastavljaju se te laži vezane za štrajk prosvetnih radnika, jer nema veze što nije istina, toliko je gore po samu istinu. Jedna narodna poslanica, koja je pri tom profesor na fakultetu i naučni radnik, reče nam da su nam škole propale i da su u očajnom stanju. Taj zaključak izvela je na osnovu činjenice, odnosno na osnovu vesti da je u jednoj školi u jednoj učionici otpao plafon, obrušio se plafon. Naravno da to što se desilo je nedopustivo i siguran sam da nadležni rade već po tom pitanju, ali ono što mene prosto zapanjilo jeste da takav katastrofičan zaključak izveden na osnovu jednog slučaja, a ta takav zaključak izvede naučni radnik, profesor na fakultetu. Zašto? Zato što metoda kojom je koleginica izvela taj zaključak naziva se generalizacija ili uopštavanje. E, pa da vam kažem sada, generalizacija je logička operacija kojom se na osnovu posmatranja ograničenog broja članova neke klase dolazi do uopštene tvrdnje, pojma ili zaključka koji važi za sve pripadnike te klase, odnosno, treba koleginica da zna kao naučni radnik da ograničeni broj ne može nikada biti broj jedan. Jedna škola, jedna učionica. Pritom, taj ograničeni broj nikako ne može biti jedan, ali i ono što je još strašnije za jednog naučnog radnika jeste da je generalizacija zamka u koju mnogi upadaju koliko god bili slobodoumni i radoznali. Kada uopštavamo ili generalizujemo opasno se približavamo predrasudama i stereotipima ili potpadamo pod njihov uticaj, a da se to ne bi desilo, odnosno treba shvatiti da generalizacija spada u tzv. kognitivne diverzije, odnosno greške u mišljenju koje pravimo kada neki opšti zaključak izvodimo na osnovu svog ograničenog iskustva, odnosno subjektivno. To može da se desi nekom običnom čoveku, ali jednom naučnom radniku, pošto ovo što pričam spada u osnove naučne metodologije, metodologije naučnog istraživanja i logike naravno, tako da, u svemu tome treba, prosto je takva vrsta zaključivanja i delovanja ovde u Narodnoj skupštini, nedopustiva za jednog profesora i naučnog radnika i ne treba da se sramoti ako ni zbog kog drugog već zbog svojih studenata. Ono kada sam pričao o nepodnošljivoj lakoći postojanja upravo važi za takve govornike u ovoj Narodnoj skupštini koji neargumentovano, koji bez analize izvode razne zaključke a samo zarad biranja jeftinih političkih poena. No, ono što bih ja sada ovom prilikom jeste da se vratim na rebalans budžeta. Jedinstvena Srbija podržaće rebalans budžeta. Zašto? Vidite, mi, ova vlast, ministar Mali koji je tu ministar finansija već više mandata, već godinama unazad donosimo budžete, donosimo rebalanse budžeta. Koji su rezultati tih rebalansa i tih budžeta? Redovno izmirivanje svih obaveza, ekonomski rast naše zemlje kada gotovo nigde u Evropi nema ekonomskog rasta, pad stope zaduženosti, pad stope nezaposlenosti, sve veći iznos para u državnoj kasi, sve veće devizne rezerve, sve veće zlatne rezerve, sve vreme raste minimalna zarada, za vas u opoziciji, ako hoćete, i medijalna zarada raste. Rastu i socijalna davanja. I danas imamo jedan zakon koji ćemo u ponedeljak izglasati na tu temu. Sve vreme, ono što je važnije, pored svega ovoga kroz taj budžet rastu investicije, kapitalne investicije, investicije u infrastrukturu i sve to nam donosi veliki rast BDP, da li u tom globalnom smislu, da li rast BDP po glavi stanovnika, o čemu sam pričao na početku ove rasprave. Tako da, ne bih dalje ponavljao ono što sam pričao na početku ove rasprave. Prosto, na kraju, želim da pohvalim još jednom i istaknem ono što smo mi kao Jedinstvena Srbija istakli, a to je novih 18 milijardi dinara, dodatnih, u agrarnom budžetu. Tako da, Ministarstvo poljoprivrede sa 137 milijardi u budžetu i kako je ministar rekao sa 100,5 milijardi dinara za direktna agrarna plaćanja smo napravili iskorak. Jedinstvena Srbija to zaista podržava i podržava svaki dalji napor u tom smislu da se ulaže u poljoprivrednu infrastrukturu, da se ulaže širenje područja koja su navodnjavanja, da se osavremenjava oprema za borbu protiv remenskih nepogoda, da budemo još bolji u odbrani protiv poplava, itd. Znate, kako Dragan Marković Palma voli da kaže – gospodin poljoprivredni proizvođač prvo ujutru kada ustane on pogleda u nebo. Da bismo mu te njegove muke olakšali, mislim da je upravo ovo put da pomognemo poljoprivrednom proizvođaču da malo manje brine oko posla kojim se bavi. Na kraju, hteo bih da kažem i ono što sam na kraju prethodnog izlaganja rekao, a to je, novac ne može kupiti ljubav, ali poboljšava vašu pregovaračku poziciju. Tako je i u životu, tako je i u politici, tako je i u međunarodnim odnosima. U tom smislu Jedinstvena Srbija podržava ovaj budžet i ekonomsko jačanje Srbije. Ali, Jedinstvena Srbija, i to moram ovom prilikom da kažem, podržava svaku reč koji je predsednik Srbije Aleksandar Vučić na Generalnoj skupštini ujedinjenih nacija u Njujorku prekjuče izgovorio. Hvala. 

ANA BRNABIĆ: Hvala vam. Na član 5. amandman je podnela narodni poslanik Marina Mijatović. Izvolite. 

MARINA MIJATOVIĆ: Zeleno Levi front je podneo amandman koji se tiče projekta izgradnje komunalne infrastrukture. Mi smatramo da je neophodno dodati određena sredstva za ovaj projekat, s obzirom na to da imamo dovoljno sredstava na izgradnji nacionalnog fudbalskog stadiona, a posebno zbog toga što nam je potpuno neprihvatljivo da je Republika Srbija kao ekonomski tigar prihvatila, a mi ne možemo da prihvatimo da samo 63% domaćinstava u Republici Srbiji je priključeno na kanalizacionu mrežu, što je ukupno 65% od svih građanki i građana Republike Srbije. Nešto malo bolja situacija je u velikim gradovima. Ako vidimo i prigradska naselja velikih gradova, mi ćemo videti da tu postoji velika razlika, a da ne pominjem koja razlika i koliko je velika ta razlika u ovoj infrastrukturi kada su u pitanju manji gradovi. Neophodno je da se ova sredstva sa nacionalnog stadiona prebace na ovaj projekat kako bi svi građani i građanke imali bolju infrastrukturu, odnosno da se ovaj ekonomski tigar ne bi pretvorio u jednu kišnu glistu i da ne dobiju građani sanitarnu zaštitu i ekološku zaštitu. Posebno bih istakla ministru Martinoviću, da Zeleno Levi front ne reciklira ni jednu i nikakvu politiku, ni sada ni iz prethodnog perioda, već da ima svoju sopstvenu politiku koja se bavi jedino recikliranjem, dakle recikliranjem papira, plastike i drugih materijala. Takođe, ljudi koji predstavljaju Zeleno Levi front su ljudi koji su se aktivirali zbog vaše politike iz 90-tih koja je ponovo stupila na scenu, a koja nas je 90-tih držala zatvorene pod sankcijama i u neimaštini. Ono što se sada pokazalo kao vaša politika, jeste da u toku svake godine iz Srbije trajno ode 26.000 ljudi, a kao što su vaši poslanici juče rekli jedino koliko se trajno vrati u Srbiju su tri porodice. Mi ne recikliramo nikakvu politiku, niti smo deo bilo kakve reciklirane politike. Imamo svoju politiku i njome se ponosimo. Hvala. 

ANA BRNABIĆ: Na član 5. amandman je podneo narodni poslanik Dragan Ninković. 

DRAGAN NINKOVIĆ: Hvala. Poštovani građani Srbije, kolege narodni poslanici, u članu 5. razdeo 22 – Ministarstvo građevinarstva, saobraćaja i infrastrukture, program 702. Tu sada postoji opcija kada se prenamena sredstava sa pozicija projekta 5045 – izgradnja saobraćajnice Ruma-Šabac-Loznica, u iznosu od tri milijarde dinara, prebaci na rehabilitaciju puteva i unapređenje bezbednosti saobraćaja. Obzirom da nam pokazatelji za prošlu godinu govore da smo imali negde oko 33.000 saobraćajnih nezgoda, blizu 19.000 povređenih i čak 502 osobe koje su izgubile život u saobraćaju, svakako nam je neophodno da u bezbednost saobraćaja uložimo mnogo više sredstava. Ono što posebno zabrinjava jeste rast broja poginulih vozača bicikala za čak 22,2%. Što se tiče rizika u javnom saobraćaju, na dnu smo lestvice Evrope, čak na 31 mestu, a svaki građanin Srbije ima 1,5 puta veću šansu da izgubi život u saobraćaju od žitelja u EU. Što se tiče sredstava za ovu poziciju, ona se nalaze na poziciji izgradnje saobraćajnice Ruma-Šabac-Loznica i ako uzmemo te tri milijarde apsolutno ništa nećemo uticati na taj projekat koji će se izgraditi i kada bi ove tri milijarde pretvorili u evre, to je negde taman onih 25 miliona evra koje ste vi fiktivno uvećali u zemljane radove i uzeli za stranku i stavili u vaše džepove. Pa vas molim, hajde vratite tih 25 miliona u budžet, vratite te pare što ste oteli od građana Srbije da spasimo nekom život. Hvala. 

ANA BRNABIĆ: Reč ima narodni poslanik Slađana Šušnjar. Izvolite. 

SLAĐANA ŠUŠNJAR: Poštovana predsednice, uvaženi ministri, kolege narodne poslanice i narodni poslanici, kao što su moje kolege u prethodnim danima rekle SDPS će glasati za rebalans budžeta i kada govorimo o infrastrukturnim projektima koji su važni za razvoj Srbije, obzirom da dolazim sa severa Vojvodine, tačnije iz severozapadnog dela iz opštine Apatin, smatram da je važno da se osvrnem na deo iz budžeta koji se odnosi i na obezbeđivanje sredstava za važnu brzu saobraćajnicu „Osmeh Vojvodine“, odnosno deo saobraćajnice koji ide od Bačkog brega, Sombora, do Kikinde i granice sa Rumunijom u dužini od 186 km i koji će povezati ukupno 222.000 ljudi koji žive u tom delu i značajno podići kvalitet života u smislu obezbeđivanja dodatnih radnih mesta, jer gde dolaze putevi tu dolaze šanse za nove investicije. Isto tako, da se ubrza razvoj tog dela Vojvodine. Takođe, za sever Vojvodine izdvojena su i značajna sredstva za brzu saobraćajnicu, odnosno brzu prugu od Subotice do Novog sada, znači, Beograd-Novi Sad-Subotica i koja do kraja godine treba biti dostupna našim građanima kao jedan novi i brži vid prevoza u tom delu Vojvodine. Biće spojena dva najveća grada u Vojvodini, Subotica i Novi Sad i smatram da su ova ulaganja veoma značajna, jer je naša železnica bila u katastrofalnom stanju, a samim tim ulaganje u obnovu i razvoj puteva i železnice otvaraju se mnoge mogućnosti kako za industrijski razvoj, tako za brži prevoz poljoprivrednih proizvoda, ali i za razvoj lokalnog turizma i povezivanje turističkih ponuda koje Vojvodina sigurno u velikom broju ima da ponudi. Iz tog razloga SDPS podržaće rebalans budžeta i glasaćemo za. Hvala. 

ANA BRNABIĆ: Hvala. Nastavljamo dalje. Na član 5. amandman je podneo narodni poslanik Aleksandar Ivanović. Izvolite. 

ALEKSANDAR IVANOVIĆ: Zahvaljujem, predsedavajuća. Predložio sam brisanje ovog člana - izgradnja novog mosta preko reke Save u Beogradu i ovde sam dužan da pojasnim razloge, zato što sam primetio trend da se svaka kritika tumači na jedan pogrešan način, kako opozicija tim kritikama zapravo nastoji da spreči razvoj Srbije. Poslanička grupa Narodnog pokreta Srbije nije protiv infrastrukturnih projekata, naročito ne protiv izgradnje ne jednog samo, nego više mostova u Beogradu. Mi smo uvek protiv višestruko višeg izdvajanja i plaćanja tih infrastrukturnih projekata i za pogrešno određivanje prioriteta. U konkretnom slučaju se protivimo izmeštanju Starog savskog mosta. Gradonačelnik je danas izjavio da se izmeštanjem glavne autobuske stanice zapravo stiče i uslov da se izmesti i Stari savski most, jer je on u najvećoj meri služio potrebama te autobuske stanice. To je, da ne dam nikakvu grublju kvalifikaciju, u najmanju ruku zanemarivanje saobraćajnog značaja tog mosta, i ne samo saobraćajnog, nego istorijskog značaja koji taj most ima za grad Beograd. Predlažem da se sredstva usmere pre svega u rekonstrukciju tog mosta, jer, upozoravam vas, on se u nalazi u tako lošem stanju na današnji dan da više nije pitanje vremena hoće li biti nesreće, nego samo kada će biti nesreće izazvane lošim stanjem tog mosta, jer ga građani koriste svakog dana. Ovde se zaustavljam, jer želim da dam, predsedavajuća, ličan doprinos da što pre dođe do te sednice o litijumu. Hvala vam. 

ANA BRNABIĆ: Hvala vama na tome, ali uštedeli ste tačno dve sekunde. Vi nemate više vremena, svo vreme ste istrošili. Ovi ljudi su uštedeli sto minuta, a vi ste uštedeli dve sekunde. A tvrdite da oni izbegavaju sednicu o litijumu a vi želite sednicu o litijumu. Ali, vi ste uštedeli dve sekunde, a oni 100 minuta. Na član 5. amandman je podnela narodni poslanik Tatjana Pašić. Izvolite. 

TATJANA PAŠIĆ: Umesto što izdvajate sredstva za metro koji nikada nećete završiti a on je sve skuplji, za Most na Savi i rušenje Starog mosta, novac treba preusmeriti u modernizaciju infrastrukture srednjih škola, izgradnju naučno-obrazovnih centara širom Srbije. Takođe, potrebno je obezbediti besplatne udžbenike za sve osnovce i srednjoškolce, jer se mi iz Stranke slobode i pravde zalažemo da srednja škola bude deo obaveznog obrazovanja. Kažete pre neki dan da imate spisak od 500 hiljada ljudi koji su zbog bivše vlasti ostali bez posla. Mi imamo spisak od 500 hiljada koji su zbog ove vlasti napustili zemlju, mladi, obrazovani ljudi, najbolje što Srbija ima. Zato novac treba opredeliti za obrazovanje, ali i za zdravstvo, za plate nastavnika i lekara, medicinskog osoblja, i to osnovna plata za nastavnike 120 hiljada dinara, za lekare 180 hiljada dinara, i to od onih silnih milijardi od stadiona, "rafala" i EKSPO-a. To je vaša nova tema za zamajavanje naroda i za vaše bogaćenje i samo vas to zanima, jer tu leži nezapamćena korupcija i izvlačenje državnog novca. Nedavno ste otkrili da postoji lista čekanja, da 80 hiljada ljudi godinama čeka na razne operacije, intervencije, skupe lekove. I umesto da ste u to ulagali, ministar je ljut na kolege, preti, kaže - ne rade dovoljno. A u stvari, njih nema dovoljno. Otišli su i lekari i medicinske sestre. Otišao je i predsednik u Njujork, pa čekamo da se vrati da ovo reši. Ne bi me iznenadilo da počne da operiše, pa da njegovim televizijama objasni narodu da listi čekanja više nema, jer je on mnogo radio i da smo sada svi zdravi. Najveća ulaganja moraju biti u obrazovanje i zdravlje ljudi, jer to je ulaganje u budućnost. Bolnice bez lekara, škole bez nastavnika i đaka, fakulteti bez studenata, čemu služe osim da kažete da ste gradili i da ste se ugradili, da ste mnogo bogati i da ste mnogo bahati. 

ANA BRNABIĆ: Hvala vam. Nastavljamo dalje. Na član 5. amandman je podnela narodni poslanik Ivana Rokvić. Izvolite. 

IVANA ROKVIĆ: Poštovani građani Srbije, uvažene kolege, u ovom rebalansu budžeta imam utisak kao da ste igrali ping-pong i dobacivali se sa milijardama, jednu na jednu stranu, drugu na drugu, a nekako mađioničarskim trikovima većina tih milijardi ostane u vašim džepovima. Gradite Potemkinova sela na račun građana ove države. Zidate EKSPO, dok građane svakodnevno ali uredno hranite rijalitijima i sa eventualno dva jaja dnevno. Nacionalnu svest oblikujete rijalitijima, "Zadrugama", "Elitama", po vašoj meri. Pravite nekakav delfinarijum usred Surčina. Samo da vam napomenem da delfini vole čistu vodu. Vi ćete još da probate da ih naučite da plivaju u mutnom, ima da ih pobijete tamo. Građani Srbije nemaju gde da se leče. Lekara je sve manje, beže glavom bez obzira odavde, a bolnice i domovi zdravlja se raspadaju. Zašto umesto delfinarijuma ne izgradite dom zdravlja na Novom Beogradu? Novi Beograd je opština koja ima 220 hiljada stanovnika. Samo dva doma zdravlja postoje i ta dva su na izdisaju. Ovi kapaciteti nisu dovoljni da pruže dovoljnu lekarsku pomoć za ove ljude. Namernim zanemarivanjem gradite obično projekte od kojih vi imate finansijski interes, a ne građani ove zemlje. Predsednik Vlade prošle godine otvorio je jedan novi dom zdravlja u Novom Sadu, koji opslužuje ljude iz tri naselja - Vidovdansko naselje, Klisa i Slana Bara, tačno 22.826 stanovnika. Bežanijska kosa ima 50.000 stanovnika, sa Ledinama koje ima 15.000, to je ukupno 65.000 i nemamo dom zdravlja. Ti ljudi nemaju gde da se leče. 

ANA BRNABIĆ: Isteklo vam je vreme.

IVANA ROKVIĆ: Narodni pokret Srbije vas poziva da ispunite barem jedno predizborno obećanje i da nam izgradite dom zdravlja. Hvala. 

ANA BRNABIĆ: Odoše ova dva sekunda što ste nam uštedeli na ovih 14 sekundi što ste prekoračili. Hajmo dalje. Na član 5. amandman je podnela narodni poslanik Natalija Stojmenović. Nije tu. Na član 5. amandman je podneo narodni poslanik Robert Kozma. Izvolite. 

ROBERT KOZMA: Hvala vam, predsednice Skupštine. Predložili smo još jedan amandman koji se tiče prosvete, a to je da se sredstva koja su dodata na sredstva za EKSPO da se ta sredstva preusmere na izgradnju objekata u javnoj nameni za prosvetu, odnosno za rekonstrukciju škola. Samo da zarad građana ukažem, ove godine ukupno sredstava je na kraju za EKSPO dodeljeno 43 milijarde dinara, a za renoviranje objekata u javnoj nameni prosvete, škola, ali ne nužno škola, samo 2,8 milijardi dinara. Predlažemo izmenu. Nepotrebna su nam dodatna sredstva za EKSPO i nepotreban nam je takav EKSPO, nego nam je potrebna rekonstrukcija škola. Iz prostog razloga što samo kada pogledate, jedan stadion - 31 milijarda dinara, a s druge strane kada pogledate naše škole, i to nije kao što je kolega iz vladajuće većine govorio o generalizaciji, kada pogledate sve naše škole, u većini škola roditelji su ti koji dotiraju novac za, na primer, kupovinu sapuna, toaletnog papira, roditelji su ti koji daju novac i za vrtić itd. Kada biste, na primer, pročitali izveštaj Fiskalnog saveta, u njemu možete pročitati da su nejednakosti ulaganja ogromne i da su obrazovanje i zaštita životne sredine te koje su zapostavljene, a rekonstrukcija škola je prekopotrebna, jer krenimo redom. U septembru u ekonomskoj školi u Leskovcu pao je plafon za vreme nastave. U martu ove godine u osnovnoj školi u Žitorađi pao je plafon za vreme nastave. Ovako izgleda osnovna škola u Vranju. Pogledajte. To je realnost, pogotovo kada govorimo o manje razvijenim područjima u Srbiji. Tako nam izgledaju škole. Zatim, kada pogledamo prethodna sesija, a i vi ste govorili, i ministar je govorio, sve vreme govorite o nekom povećanju plata nastavnika koje se nisu desile u ovom rebalansu budžeta, obećavate ih. Pošto su nam škole u ovakvom stanju, a povećanje plate se nije desilo, prosvetari izlaze u štrajk. U sredu u 12 časova ispred Doma Skupštine biće prosvetni sindikati koji će štajkovati. Sutra na Slaviji se okupljaju sindikati predškolskog vaspitanja koji takođe stupaju u štrajk, iz prostog razloga što i oni vide da vi u prosvetu uopšte ne ulažete. Novac koji se dali za EKSPO, polovina toga je bila potrebna da se povećaju plate nastavnicima za celu godinu, da se izađe u susret zahtevima prosvetnih radnika i da se početna plata nastavnika izjednači sa prosečnom platom. To niste hteli i zbog toga imate protest. Kada govorimo šta je to, kada bi se sagledala vaša politika kada govorimo o obrazovanju, šta su posledice zanemarivanja ulaganja u školstvo jeste prosto to da nam danas 50% nastavnika radi bez stalnog radnog odnosa, da većina nastavnika prima ispod prosečnu platu još uvek, da uskoro neće biti nikoga ko će hteti da nam obrazuje decu, iz prostog razloga što više niko neće da se posveti nastavničkoj profesiji jer ste joj oduzeli dostojanstvo. Ono najbitnije, a ujedno i najžalosnije, posledica vašeg bavljenja prosvetom nam je da nam je svaki treći petnaestogodišnjak funkcionalno nepismen u čitanju i u nauci. Šta to znači? To znači da svaki treći petnaestogodišnjak ne može da analizira kompleksan tekst, ne može da ga razume, to znači da i ono malo znanja koje nauči u školi neće znati da primeni u stvarnom životu, neće moći da razume komplikovane situacije u kojima će se u stvarnom životu naći i to znači, takođe, da će razni šarlatani moći da ga vodaju, da će razni šarlatani sa kupljenim diplomama i lažnim doktoratima moći da se predstave kao stručnjaci. To je vaš cilj kada govorite o prosveti. Hvala vam. 

ANA BRNABIĆ: Hvala vam. Reč ima narodni poslanik Života Starčević. 

ŽIVOTA STARČEVIĆ: Evo, upravo jednog primera lakoće, nepodnošljive lakoće postojanja, naime, i generalizacije o kojoj sam pričao. Pozivam mladog kolegu da dođe, evo ja sam neko ko rukovodi, odnosno koordinira rad 70 obrazovnih ustanova i da obiđemo svih 70 obrazovnih ustanova i svih preko 500 školskih objekata da vidi koliko se nije ulagalo u obrazovanje. Naprotiv, vi ste u velikoj zabludi. Prosto, ne možete pričati meni to jer ja obilazim sve škole u svom okrugu bar jednom mesečno, a obilazim, bogami, i po Srbiji, po prirodi posla. Tako da, to da se ne ulaže u školske zgrade i to što ste mi pokazali dve, tri fotografije je čist primer manipulacije i čist primer generalizacije. To što ste rekli da su nam deca funkcionalno nepismena i pričali ste o petnaestogodišnjacima, o PISA testu, morate da znate da obrazovni koncept jednog obrazovnog sistema i obrazovni koncept koji nam daje PISA testove nisu kompatibilni. Ne radi se o istim stvarima. Samo za primer, jedan da vam dam – rezultati na PISA testovima, pošto sam ja načelnim od 2004. godine „Mladih Kozma“, evo prozivam vas, od 2004. godine sam načelnik, znači rezultati PISA testa su bili gori te 2005, 2006, 2007. godine kada je Tinde Kovač i uvela te PISA testove nego što su danas. Tako da, opet pričate opšte Pričate o procentima. Pedeset procenata radnika nemaju stalni radni odnos, što nije tačno. Pa, nije tačno, ja radim tehnološke viškove od 15. avgusta do 1. septembra svake godine i znam da kod mene, na teritoriji ŠU Jagodina to nije tačno. Ne da nije tačno, nego nije ni približno. Hvala. 

ANA BRNABIĆ: Hvala. Izvolite, gospodine Kozma. 

ROBERT KOZMA: Hvala vam. Kratko ćemo. U redu, možda ja i grešim, ali evo ja vas pozivam u sredu u 12 časova ispred Doma Narodne skupštine, dođite, biće tu puno prosvetnih radnika, vaših kolega, predstavnika sindikata, pa vi onda njima recite da oni greše kada traže povećanje plate, vi njima recite da oni greše kada traže stalno zaposlenje, vi njima recite da oni greše da im ne padaju plafoni učionica na glavu. Izvolite. 

ANA BRNABIĆ: Hvala. Reč ima Života Starčević. 

ŽIVOTA STARČEVIĆ: Poštovana predsednice, evo ja dobih izvinjenje. Vi niste, ali ja dobih izvinjenje. Rekao je gospodin – u redu, možda ja nisam u pravu. Ne možda, niste u pravu. Niste u pravu. O tome da li ja idem pred prosvetne radnike, pozivam vas opet u moju školsku upravu u Jagodini i pozivam vas da vidite koliko ja nemam komunikaciju sa svojim kolegama prosvetnim radnicima, koliko oni nemaju komunikaciju sa ŠU, Ministarstvom prosvete, itd. Opet jedna paušalna izjava, opet jedan generalizacija i opet jedna nepodnošljiva lakoća postojanja. Hvala. 

ANA BRNABIĆ: Hvala. Reč ima ministar Milica Đurđević Stamenkovski. Izvolite. 

MILICA ĐURĐEVIĆ STAMENKOVSKI: Zahvaljujem. Poštovani narodni poslanici, uvaženi članovi Vlade, dragi građani Republike Srbije, obrazlažući izmene i dopune Zakona o finansijskoj podršci porodici sa decom u uvodnoj reči pozvala sam, kao ministar za brigu o porodici i demografiju, upravo na ono na šta smatram da treba da pozovem, pozvala sam na demografsku obnovu naše nacije i našeg društva smatrajući da je za takav proces neophodno jedinstvo svih institucija i svih društvenih aktera. Primetila sam da je odmah nakon toga u određenom delu medijskog prostora započeta ne samo relativizacija pojma demografske obnove, već pokušaj da se u potpunosti obezvredi populaciona politika Vlade Republike Srbije, devastira značaj porodičnih vrednosti i da se čak podrugljivo govori o terminu demografske obnove. Ukoliko jednom delu javnosti nije do kraja jasno šta demografska obnova podrazumeva, sasvim sigurno ne prostu reprodukciju i ne samo i isključivo rađanje dece. Demografska obnova podrazumeva i povratak naših ljudi iz inostranstva. Demografska obnova podrazumeva uspostavljanje sistema po meri porodice. Duboko verujem da mi ne možemo da govorimo samo o novcu, o iznosima roditeljskog dodatka, već je naša obaveza kada govorimo o porodici, da govorimo o porodičnim vrednostima. Ne želim da verujem da su u Srbiji porodične vrednosti za jedan deo medijske scene zabranjena tema, još manje tema koja služi za izvrgavanje ruglu. Demografska obnova je i uslov održivosti penzionog sistema, i uopšte vitalnosti države i privrede države. Demografska obnova podrazumeva i jačanje sela, demografska obnova podrazumeva podršku porodičnim gazdinstvima. Demografska obnova podrazumeva ulaganje u domaću privredu, u puteve, u važne infrastrukturne projekte koji su na korist svim našim građanima, a pre svega deci i porodicama. Zato mi govorimo o demografskoj obnovi u koju treba da se uključe sve institucije Republike Srbije. U prilog tome želim da obavestim javnost da sam predsedniku Vlade, gospodinu Milošu Vučeviću predala preporuke Ministarstva za brigu o porodici i demografiju koju smatram da treba da primene lokalne samouprave, sve opštine i svi gradovi i dobila podršku od predsednika Vlade, da Vlada zaključkom te preporuke usvoji i uputi ih lokalnim samoupravama na dalje postupanje. To je upravo taj sistem, taj holistički pristup koji zagovaramo da svi zajednički delujemo jedinstveno u toj demografskoj obnovi. Poštovani narodni poslanici, razumem da uvek postoji prostor da možemo mnogo više i mnogo bolje, ali nema danas jednostavnog recepta za tu demografsko obnovu. Brojni relevantni instituti pokušavaju da pronađu odgovor zašto u nekim državama pada natalitet. Obratite pažnju samo na primer Japana. Kada kažemo Japan, svi se setimo reda i poretka, zemlje koja savršeno funkcioniše, gde postoji disciplina, gde je sistem na zavidnom nivou i osam godina uzastopno imaju pad nataliteta. Japan donosi zakon o zaustavljanju pada nataliteta upravo zato što želi da predupredi ovaj problem. Zemlje u kojima je visoki životni standard, kao što su Nemačka ili Italija, i uzgred budi rečeno, nemaju vojni rok, tako da ne vidim uopšte način da se uvođenje obaveznog vojnog roka poveže sa natalitetom, dok na primer neke zemlje koje su vojno neutralne, a imaju obavezan vojni rok, imaju bolji prirodni priraštaj, pozitivniji, nego recimo, Nemačka i Italija. Tako da ne bih dovodila uopšte u korelaciju te memente. Dakle, ceo Evropski kontinent je zapljusnut izazovom tzv. bele kuge, i svi pokušavaju da pruže odgovor na taj problem. Dakle, to nije ekskluzivitet samo za našu zemlju. Prvi put u EU od 1960. godine, imamo situaciju da je 2022. godine rođeno manje od četiri miliona novorođene dece. Kada govorite o terminu demografske obnove koji je probudio i ustalasao duhove, ja samo one koji su sasvim sigurno, više zagledani na zapad od mene, u tome ne prednjačim, kao evro realista, poštujući strateško opredeljenje Vlade Republike Srbije, samo želim da ih upozorim da kada im u Srbiji smeta termin demografske obnove obrate pažnju da se u strategiji Vlade Francuske nalazi termin demografske revolucije, kao strateško opredeljenje države Vrancuske. Pazite, demografska revolucija. Ovde bi verovatno, pravili proteste određene nevladine organizacije i feminističke udruge, kada bismo mi nazvali nešto demografska revolucija, zato što te države ozbiljno promatraju šta se dešava i pokušavaju da idu u susret tim problemima. Mi imamo pravo da započnemo demografsku obnovu zato što je to pitanje našeg opstanka. Ovaj zakon koji je na dnevnom redu je samo kap u moru u onome što moramo da uradimo, samo kockica u mozaiku koji treba da sklopimo. Zahvaljujem i Vladi Republike Srbije i predsedniku Srbije, što su uprkos svemu opredelili dodatnih 10 milijardi dinara da podrže naš zakon, da podrže povećanje roditeljskog dodatka. Još jednom ću ponoviti, jer čini mi se, da malo govorimo o onome što je dobro, obično plenum iskoristimo za neke političke obračune, ali hajde da zarad građana ponovimo šta su zapravo izmene ovog zakona, 500 hiljada dinara roditeljski dodatak za prvo dete, 600 hiljada dinara za drugo dete u mesečnim ratama na dve godine, plus 130 hiljada dinara jednokratno. Za treće dete 2.280.000,00 dinara u 120 jednakih mesečnih rata, plus 135 hiljada dinara jednokratno. Za četvrto dete naravno, 3.180.000,00 dinara takođe u istom broju rata. Napominjem, da će ove mere važiti za svu decu rođenu od 1. januara 2024. godine. Bilo je dosta spekulacija o tome dali ćemo mi uopšte imati finansijske kapacitete i političku volju da usvojimo ove izmene, pa su se pojavljivali pre nekoliko meseci različiti natpisi u kojima se tvrdilo da je reč samo o predizbornim obećanjima. Reče je održana, ne zato što je to plasirano tokom kampanje i najavljeno tada, nego zato što je Vlada Republike Srbije stavila porodicu na prvo mesto. Društvo koje porodicu stavlja na prvo mesto ima zagarantovanu budućnost. Zato vas ja pozivam, još jednom zahvaljujući svima koji su već unapred rekli da će glasati za ovaj zakon, da zaista svi u danu za glasanje podržimo. Ovo je dobro za našu zemlju, ovo je dobro za naše ljude. Ne postoji majka ili otac u Srbiji koji vam neće na ovome zahvaliti ukoliko budete podržali Zakon o finansijskoj porodici sa decom. Ne postoji porodica koja vas neće blagosiljati, bez obzira da li će biti korisnik ovih prava na novi roditeljski iznos, zato što imaju sestre koje možda treba da se porode, braću koji možda čekaju sinove ili kćeri, zato što u svom okruženju, komšiluku, familiji, među prijateljima imaju one kojima ovo mnogo znači. Ovo je pravi pravcati primer i ekonomskog osnaživanja porodice u onom početnom periodu kada je ta podrška preko potrebna, i kada dođete sa novorođenčetom u kuću, i suočite se sa brojnim troškovima, ali iznosi za treće i četvrto dete u ratama pružaju sigurnost i kontinuitet u prihodima i pokazuju konstantnu brigu o porodici i o potomstvu. Ja zaista verujem da se snaga jedne države gradi iznutra. Mislim da je snaga naše zemlje upravo u porodici. I kada se osvrnemo na istoriju i zagledamo na budućnost, porodica je taj odraz kontinuiteta. Možemo mi da vodimo ideološke rasprave šta je bilo pre 50, 100, 200 ili 300 godina, da svako ima pogled na istorijske okolnosti drugačiji, ali ne možemo da ne konstatujemo da su na našu zemlju jurišali mnogi osvajači i zavojevači. Mi smo gubili državu, slobodu, i ponovo je vraćali, ali ona tvrđava koja nikada nije bila osvojena uprkos svemu je porodica i iz nje smo se crpeli, i snagu da se obnovimo i da se vratimo. I ovaj zakon neka bude samo jedna mala podrška upravo toj porodici, toj najjačoj formaciji u kosmosu, zato što su njeni članovi vezani onim što je najvažnije, a to je ljubav, međusobno poverenje i to je sloga i to je ta bezrezervna ljubav i poštovanje. To je ono što Vlada želi da podrži, danas samo postavljamo temelje populacione politike koju kandidujemo za narednu epohu, očekujući da ono što budemo izglasali u ponedeljak ili neki drugi dan u danu za glasanje, donese benefite, korist za našu zemlju, našoj otadžbini našoj naciji, našem društvu i budućem potomstvu u decenijama pred nama. Još jednom koristim priliku da zahvalim svima koji su priložili amandmanae i dali određene preporuke i sugestije i sa pažnjom sam pročitala svaki amandman i za jedan deo njih mogu reći da ima smisao, ne za mali deo, svaki sam amandman u svakom slučaju sa pažnjom pročitala, ali država Srbija ima svoje budžetske mogućnosti i u skladu sa tim promišlja i opredeljuje određene mere, a novih deset milijardi za povećanje roditeljskog dodatka, složićemo se svi da nisu mali iznos. Možda je nama počelo i da se podrazumeva da imamo ta konstantna povećanja iako je ovo zaista najveće povećanje do sada, ubedljivo najveće povećanje do sada, pa smo nekako počeli da podrazumevamo da u Srbiji je najveći roditeljski dodatak na Balkanu. Ali mislim da to treba da ipak zasluži neko poštovanje, ako ništa drugo podršku ne zbog nas i to kandidujemo, već zbog našeg naroda i zbog svake majke i svakog deteta, zbog svakog oca. Izmenama zakona, komisija za dodelu stanova biće u nadležnosti Ministarstva za brigu o porodici i demografiju i još jednom želim da podsetim na to i da obavestim one koji čekaju iznos do 20.000 hiljada evra, a već su predali dokumentaciju i da ćemo se truditi da budemo ažurni i da što pre izađemo u susret njihovim zahtevima, ukoliko ispunjavaju pravo u skladu sa zakonom i uredbom. Poštovani narodni poslanici, poštovani građani Srbije, mislim da nacionalni zadatak u 21. veku je vrlo jasan i može stati samo u jednu rečenicu da nas ima i da nas bude i da bi nas bilo i da bi nas imalo, sve vas pozivam da podržimo sve ono što je dobro na korist porodicama, roditeljstvu i rađanju. Zakon o finansijskoj podršci porodicama sa decom je svakako jedna od tih mera i ja verujem da će narodni poslanici bez obzira na stranačku pripadnost dati glas i podržati zakon za demografsku obnovu Srbije. Hvala vam. 

ANA BRNABIĆ: Hvala vam. Reč ima prvi potpredsednik Vlade, Siniša Mali. 

SINIŠA MALI: Hvala puno. Poštovani narodni poslanici, poštovani građani Srbije, želeo bih da se osvrnem na nekoliko komentara i komentara koji su vezani za rebalans budžeta, nismo danas imali priliku da čujemo mnogo komentara, sugestija, ideja, kako bi rebalans budžeta trebao da bude bolji, ali ima nekoliko stvari koje hoću da napomenem i pojasnim i da naglasim, prevashodno da se vratimo na početak izlaganja o rebalansu budžeta i da vas sve podsetim da mi za prvih osam meseci imamo 132,5 milijardi dinara, preko milijardu evra, više prihoda od onih koje smo planirali. Upravo imajući to u vidu da nam je to bila ideja kada smo pravili ovaj rebalans budžeta, da vidimo na koji način i gde da usmerimo taj novac. I podsetiću vas, govorili smo o tome da ulažemo 18 milijardi dinara više u budžet za poljoprivredu. Nikada nam veći budžet za poljoprivredu nije nego danas sa ovim rebalansom. Nakon njegovog usvajanja naši poljoprivrednici će imati 137 milijardi dinara na raspolaganju i to je nikada više, 7,3% našeg budžeta ide upravo u poljoprivredu. Opet ću vas podsetiti, nekada je misaona imenica bila da to bude 5%, sada je to 7,3% i mislim da to pokazuje na pravi način našu posvećenost našim poljoprivrednicima. Drugo, imamo više novca za prosvetu, 12 milijardi. Imamo više novca za zdravstvo, 25,6 milijardi. Imamo više novca za nauku, više novca za kulturu, tri milijarde dinara više novca za ekologiju. Ono što mi je posebno važno, što je jedan od osnova naše politike, imamo i 111 milijardi dinara više novca za kapitalne investicije. Dosta smo danas imali priliku da čujemo oko raznih investicija, stadiona, EKSPO, i tako dalje i hoću da pojasnim građanima da kažem da kada govorimo o investicijama, jeste, investiramo u velike projekte, projekte koji menjaju perspektivu Srbije i čine naše okruženje, našu ekonomiju i konkurentnijom i atraktivnijom i tu prevashodno mislim na izgradnju obilaznice oko Kragujevca, na izgradnju devet brzih saobraćajnica i autoputeva koje trenutno gradimo, na završetak brze pruge do Subotice, koja će biti gotova krajem ove godine, na početak izgradnje brze pruge do Niša, pa onda nastavljamo i dole do granice sa severnom Makedonijom. Ali, osim tih velikih projekata, izgradnje metroa u Beogradu, naravno, dakle, svi oni rekao bih višedecenijski snovi, sve ono što su generacije sanjale, da imamo našu zemlju umreženu sa brzim saobraćajnicama, sa brzim železničkim prugama, sa autoputevima, sve ćemo to do 2027. godine, imajući u vidu plan „Srbija 2027“, sve ćemo to i ostvariti. Ono što mi je posebno važno i hoću da vam pročitam neke od projekata koji su ovde u rebalansu budžeta, a koje nisu velike nego su upravo važne za pojedine oblasti našeg društvenog života, a s druge strane, i za pojedine lokalne samouprave. U ovom rebalansu budžeta imate nastavak ili početak obnove i opremanja 63 objekta širom Srbije i tim ulaganjima bavi se Ministarstvo za javna ulaganja. To je osam opštih bolnica: Loznica, Kikinda, Vranje, Prokuplje, Leskovac, Novi Pazar, Zaječar i Surdulica. Dakle, osam opštih bolnica. Šest klinika i drugih zdravstvenih ustanova: Tiršova 1, Institut za majku i dete „Dr Vukan Čupić“, Klinika za neurohirurgiju Kliničkog centra Srbija, Institut za infektivne i tropske bolesti, Institut za javno zdravlje Pančevo i Institut za patologiju. Tri doma zdravlja: Čukarica, Vračar i Kučevo. Četiri ustanove socijalne zaštite i stanove za izbeglice, gerontološki centri Novi Sad i Subotica, zatim, Dom za smeštaj odraslih lica Kulina i Centar za zaštitu odojčadi, dece i omladine Zvečanska. Dakle, nisu samo autoputevi, nije samo metro, nije samo EKSPO, nego i oni projekti sa kojima nastavljamo da menjamo kvalitet života građana Srbije. Šest naučnih ustanova: Institut „Biosens“, „Biofor kampus“, Hemijski fakultet i tri naučno-tehnološka parka, Čačak, Kruševac i Niš. Dakle, i dalje nastavljamo da gradimo naučno-tehnološke parkove i da investiramo u naučne institute, imajući u vidu koliko nam je nauka važna. Upravo na takav način odgovaram i onima koji su iz opozicije rekli da se ništa u nauku ne investira. U ovom rebalansu budžeta, poštovani narodni poslanici, imate i 22 škole: gimnaziju u Mladenovcu, škole u Paraćinu, Đurđevu, Novom Pazaru, Doljevcu, Novoj Varoši, Ražnju, Raškoj, Trsteniku, Bujanovcu, Loznici, Rekovcu, Trgovištu, Ćićevcu, Ćupriji, tri školska objekta u Rači, dve škole u Sjenici, srednja stručna škola u Kragujevcu i OŠ „Vladislav Ribnikar“ u Beogradu. Dakle, 22 škole takođe su u predviđenim investicijama koje su u rebalansu pred vama. Pet predškolskih ustanova Pećinci, u Darosavi, Dimitrovgradu, Osečini, Ćupriji. Pet ustanova kulture za koje izdvajamo novac u ovom rebalansu budžeta – Muzej Jugoslavije, Multifunkcionalni centar Pirot, Narodno pozorište Beograd, Narodno pozorište Niš, mala scena, JDP, faza 1, rekonstrukcija objekta. Dva sportska objekta su u budžetu ministarstva za upravljanje javnim ulaganjima, sportsko društvo „Radnički“ i Nacionalni trening centar za odbojku u Beogradu. Takođe, približava se kraju i novac je obezbeđen za to izgradnja novog objekta Centra za rani razvoj dece u Beogradu. Zašto ovo govorim? Da vidite samo kako nije istina ono o čemu govore predstavnici opozicije, da se najveći deo budžeta ili sav budžet je usmeren na EKSPO, na nacionalni stadion, ne. Razmišljamo, kao i uvek do sada, o svim aspektima društvenog i ekonomskog života naše Srbije. Želimo da kroz svaku investiciju ljudima olakšamo, podignemo kvalitet njihovog života, da obezbedimo i dobru zdravstvenu zaštitu i dobar nivo prosvetnog vaspitanja takođe. Ono što mi je posebno važno je da znate još jedanput – sve ovo o čemu govorimo je deo Srbija 2027. Dakle, svi projekti, ovi koje sam sada naveo su deo projekta Srbija 2027, 323 projekta širom naše Srbije koji do te 2027. godine, a nije do 10, 15 godina od danas, nego samo dve i po godine od danas, dakle, treba potpuno da promene našu Srbiju i videli ste predsednika Vučića koji ej imao predstavljanje našeg EKSPO-a u Njujorku. To je najveća razvojna šansa naše zemlje od dela Beograda koji je bio livada do pre samo godinu dana napravili smo najveće gradilište u ovom delu Evrope. Gradimo 230.000 novih kvadrata, novi podsticaji rasta i razvoja, ne samo naše građevinske industrije, nego celog tog dela Srbije. Ono što mi je posebno važno, ne samo da ćemo se predstaviti na pravi način kada je EKSPO u pitanju, nego ćemo privući i tri, četiri miliona ljudi iz sveta da dođu u našu Srbiju, da vide jednu drugačiju Srbiju, da vide jednu Srbiju koja raste, koja se razvija, da vide jednu Srbiju koja ima perspektivu, da vide jednu Srbiju sa modernim autoputevima, brzim saobraćajnicama, školama, bolnicama, ali sve to već radimo godinama unazad i nije slučajno što smo druga zemlja kada je stopa rasta našeg BDP u pitanju u Evropi za prvih šest meseci ove godine i nije ni slučajno što nam je rekordno niska stopa nezaposlenosti i rekordno visoka stopa zaposlenosti. Hoću da kažem za one koji zloupotrebljavaju i politizuju i situaciju u prosveti naš razgovor sa predstavnicima sindikata iz prosvete. Hoću samo da ih podsetim kako su se menjale plate, pomenuto je bilo i zdravstvo, kako su se menjale plate i u zdravstvu i u prosveti u proteklih samo 12 godina. Godine 2012. dr specijalista je zarađivao 67.000 dinara. Mi planiramo povećanje, dodatno povećanje našim medicinskim radnicima od 8% od 1. januara naredne godine. Prosečna zarada dr specijaliste biće 160.500 dinara. Lekar opšte prakse 2012. godine je imao 53.900 dinara platu. Sa povećanjem od 8% od 1. januara naredne godine imaće 128.158 dinara. Što se prosvete tiče, 2012. godine nastavno osoblje je primalo 44.000 dinara prosečnu zaradu, a sa povećanjem od 12% koje planiramo od 1. januara naredne godine, 50% više nego svi ostali zaposleni u javnom sektoru, prosečna zarada nastavnog osoblja biće 97.082 dinara. To su vesti koje podrazumevaju Srbiju koja ide napred. Da li je sve lako, da li je sve idealno? Nije. Da li iz godine u godinu povećavamo plate više od nivoa inflacije? Da, povećavamo. Penzije? Takođe. Minimalnu zaradu? Takođe. Podsetiću vas samo, minimalna zarada 2010. godine bila je 15.700 dinara, od prvog januara biće 53.592 dinara, 457 evra. Dakle, velike su promene u pitanju uprkos ogromnoj krizi, uprkos svim neizvesnostima i globalnim izazovima sa kojima se suočava cela svetska ekonomija, ali Srbija ide napred, EKSPO je naša velika možda i najveća istorijska razvojna šansa. Idemo da ostvarimo sve ciljeve koje smo definisali programom Srbija 2027, da dobijemo i da imamo u proseku 1.400 evra platu, 650 evra penziju, 650 evra minimalnu zaradu, ali tako da nam Srbija po kvalitetu života, po kvalitetu infrastrukture, ulaganju u prosvetu, u zdravstvo, u autoputeve, u brze pruge, u naše vrtiće, bude apsolutno iznad svih. Hvala puno. 

ANA BRNABIĆ: Hvala vam mnogo. Pošto je 18 časova, završavamo. Nastavljamo sednicu u ponedeljak u 10.00 časova. Hvala vam.