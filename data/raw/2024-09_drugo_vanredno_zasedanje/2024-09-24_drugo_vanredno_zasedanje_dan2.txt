MARINA RAGUŠ: Dame i gospodo narodni poslanici, nastavljamo rad sednice Drugog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 91 narodni poslanik. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice. Konstatujem da je primenom elektronskog sistema za glasanje utvrđeno da je u sali prisutno 108 narodnih poslanika, da su prisutna najmanje 84, da postoje uslovi za rad Narodne skupštine. Danas je utorak, tako da prelazimo na traženje obaveštenja i objašnjenja, na osnovu člana 287. Poslovnika Narodne skupštine. Da li od predsednika, odnosno ovlašćenih predstavnika poslaničkih grupa želi da zatraži obaveštenje ili objašnjenje, u skladu sa članom 287. Poslovnika? Reč ima gospodin Aleksandar Jovanović. Izvolite. 

ALEKSANDAR JOVANOVIĆ: Pitanje za predsednika države. Jel možete malo da umirite da se čujemo? 

MARINA RAGUŠ: Molim vas. Ne čujem ni ja gospodina Jovanovića. Ako vam nije problem, počeli smo sednicu, molim vas za mir. Izvolite. 

ALEKSANDAR JOVANOVIĆ: Molim za malo tišine u atmosferi. Ovako, pitanje za predsednika države i predsednicu parlamenta, Aleksandra Vučića i Anu Brnabić – da li je tačno da na osnovu lobiranja za Rio Tinto od projekta „Jadar“ primaju proviziju od 20%? Dakle, 23. jula Ekološki ustanak i ja lično pozvao sam Generalštab, načelnika Mojsilovića, i postavili smo pitanje i zvanično, a i usmeno, kakav je stav prvog čoveka armije po pitanju poklanjanja Generalštaba vojske i namere ove države, tj. Vlade da na mestu gde je nastala srpska država, tj. srpska vojska, na mestu Generalštaba nikne hotel sa zvezdicama sa đakuzijama, na mestu gde su 1999. godine ginuli ljudi i 1941. godine takođe? Dakle, Vojska ne sme da odgovori šta ona misli o nameri Gorana Vesića i Aleksandra Vučića, da na mestu gde je Generalštab, gde je nastala vojska, Kušneru i američkim ofšor kompanijama poklone zemlju da bi se tamo pravile kockarnice i đakuziji. Svaka čast. Imamo još pitanja ovde. Postavlja se pitanje Vladi, ministru Malom, koji je kreator ovog budžeta – šta traže prosvetari na ulicama ako su zadovoljni, kao što on kaže, povećanjem budžeta za prosvetu, ne znam koliko posto? To isto važi i za poljoprivrednike. Povećali ste poljoprivredni budžet, a sprema vam se štrajk i traktori na ulicama. Ima još jedno pitanje. Gospođo Raguš, mogu li vama da se obratim? Jovankina vila na Dedinju od skora ovo više nije državna imovina, već je ona sirota žena sa Dedinje, predsednica parlamenta, postala vlasnica Jovankine vile. Koliko košta Jovankina vila, gospođu Brnabić pitam, koja će možda kasnije da dođe, a neće nikad da mi odgovori, i odakle joj pare da kupi ovu vilu? Hvala. 

MARINA RAGUŠ: Molim vas. Čak i kad postavljate pitanje, trudite se da govorite tako što i vaše pitanje treba da bude utemeljeno na činjenicama. Gospođa Brnabić trenutno nije tu, pa bi vam ona odgovorila. Ta zgrada nije njena zgrada, vi to jako dobro znate, i to je zdanje zbog bezbednosnog protokola koji će svaki sledeći predsednik Skupštine da koristi. Ovo je zbog javnosti, tako da molim vas i sledeći put, i to molim sve, niko ovde neće biti prekidan, nikome se neće oduzimati reč, svako od vas ima prava da izrazi svoje političke stavove, ali se, molim vas, trudite da to bude utemeljeno na činjenicama, da ne bude ad personam i da mene dovodite u neprijatnu situaciju da moram da reagujem. Vi ste imali pet minuta, mogli ste tih pet minuta da iskoristite, ali dobro, pred nama je dan zasedanja, tako da. 

ALEKSANDAR JOVANOVIĆ: Nemojte vi meni da objašnjavate.

MARINA RAGUŠ: Ne, ja imam obavezu da reagujem, po Poslovniku. Jedino ja imam obavezu da reagujem, ali dobro, u redu. Gospođa Marija Jevđić ima reč. Izvolite. 

MARIJA JEVIĐIĆ: Zahvaljujem. Poštovana predsedavajuća, kolege narodni poslanici, koristeći svoje pravo po članu 287. Poslovnika Narodne skupštine, pitanje upućujem ministru saobraćaja i infrastrukture, gospodinu Vesiću. U Kraljevu se oktobra 1941. godine dogodio jedan od najmonstruoznijih zločina koji su nacisti počinili tokom Drugog svetskog rata na teritoriji Srbije. Tada je ukupno streljano 2.255 građana grada Kraljeva i okoline, a treba znati da je Kraljevo tada imalo oko 13.000 stanovnika. Većinu streljanih činili su Srbi, ali je bilo i Rusa, Slovenaca, Roma i drugih nacionalnost. Po strukturi zaposlenosti najviše stradalnika radilo je u železničkim službama, u železničkoj radionici, čak 31% od onih za koje železnice imaju podatke o mestu uposlenja. Pošto je Kraljevo u međuratnom periodu bio važan železnički čvor između Beograda, Skoplja i Soluna, ovaj podatak ne iznenađuje. Na mestu gde su streljani građani Kraljeva, 1971. godine izgrađen je spomen park, a jedan od simbola ovog parka predstavlja i putnički vagon koji je Fabrika vagona 1977. godine preuredila i koji je smešten na koloseku u spomen parku. Ovaj vagon predstavlja simbol stradanja železničkih radnika, kao i simbol stradanja izbeglica iz Slovenije, Bosne, Hrvatske i Kosova koji su u to vreme našli utočište od ratnog razaranja u Kraljevu. Nebrigom prethodnih lokalnih samouprava vagon ispred spomen parka je totalno uništen. Inače, u vagonu je bila spomen soba sa knjigom utisaka i nažalost, kao što sam rekla, potpuno je uništen. Čak i pre nekoliko godina su ga vandali zapalili. Tragedija koja je zadesila Kraljevo 1941. godine ne sme da ostane zaboravljena. Moramo kao narod da čuvamo sećanje na sve naše pretke koji su dali svoje živote za našu slobodu. Kultura sećanja je nešto na čemu kao društvo moramo da radimo, da imamo kolektivni identitet i kolektivno sećanje. Pitanje koje želim da postavim ministru Vesiću, a pogotovo što je veći deo svog života proveo upravo u Kraljevu, je da li postoji mogućnost da se preko resornog ministarstva obezbedi novi vagon od „Srbijavoza“ ili „Infrastrukture železnice“, kada kažem nov, ne mislim na potpuno nov, nego na rashodovan ili vagon koji se više ne upotrebljava u saobraćaju, da ga stavimo na mesto starog vagona, obnovimo memorijalnu sobu i tako ukažemo poštovanje na sve nevino stradale? Takođe, pozivam ministra i direktore sva tri preduzeća koja su nasledila Železnice Srbije, „Srbijavoz“, „Srbija kargo“ i „Infrastrukture železnice Srbije“ da 14. oktobra dođu u Kraljevo i prisustvuju obeležavanju Dana sećanja na streljane građane grada Kraljeva. Drugo pitanje postavljam ministru odbrane, gospodinu Gašiću, a JS smatra da je uvođenje obaveznog vojnog roka velika stvar za Srbiju, ne samo za odbranu zemlje, već i zbog toga što će mladim ljudima osnažiti osećaj odgovornosti i ozbiljnosti, koji će im biti potrebno za sve ono sa čime će se susretati u civilnom životu. Najavljeno je da će Zakon o vojsci i vojnom osiguranju biti izmenjen do marta 2025. godine. Uporedo sa ovom izmenom zakona treba raditi na zakonima ili podzakonskim rešenjima koji će omogućiti da se sistem civilne zaštite razvije u mobilan i moderan sistem. Ovaj sistem ima ulogu prevashodno u mirnodopskim uslovima, na poslovima vezanim za zaštitu i spasavanje. Svedoci smo da svake godine, usled promene klimatskih uslova, imamo elementarne nepogode u kojima pored materijalne štete imamo, ne tako često, i civilne žrtve i tada je uloga svake građanke i građanina presudna i zavisi od stepena obučenosti i uključenosti stanovništva u sistem civilne zaštite. Sam ishod elementarnih nepogoda u kontekstu uticaja na živote i zdravlje ljudi i životinja, štete na materijalnim dobrima zavisi od obučenosti naših građana da deluju u datim situacijama. Pitanje koje upućujem Ministarstvu odbrane je - da li postoji mogućnost da se pre donošenja najavljenog, ja se izvinjavam, ako možete sekundu, nije obaveza da poslanici budu u sali, mogu da sede u restoranima, barovima, kafićima i da slušaju pitanja, znači, nije obaveza, to trebate da kažete na početku sednice, znate, nekog ovo interesuje što ja postavljam, pogotovo građane grada Kraljeva, da se propisi koji tretiraju vojne obveznike i propisi koji tretiraju civilnu zaštitu usklade, a da ne bismo u praksi imali situaciju kada neka lokalna samouprava treba da imenuje neka lica u civilnu zaštitu to ne može iz razloga što iz vojnih odseka ne daju dozvolu uz obrazloženje da su ta lica raspoređena u vojne formacije, a znamo da civilna zaštita deluje u miru? Na ovaj način bi se u kratkom roku došlo do velikog broja obučenih lica za sprovođenje različitih mera civilne zaštite, a dugoročno bi se kreirala moderna bezbednosna politika koja bi rezultirala manjim posledicama od nepogoda i savremenih izazova sa kojima se susreće naše društvo u celosti. Hvala.

MARINA RAGUŠ: Hvala vama. Sledeći ima reč gospodin Muamer Bačevac. Izvolite. 

MUAMER BAČEVAC: Uvažene koleginice i kolege, uvažena predsedavajuća, želim da vas informišem o jednom ružnom i nadasve neprihvatljivom događaju koji se desio u Novom Pazaru. Naime, pre neki dan je u strogom centru grada, u turističkom delu grada, grupa huligana izazvala zaista jedan neprimeren događaj. Naime, oni su divljali u centru grada sa nekim džipom, mašući zastavama, ratnim zastavama devedesetih, pored ostalog, i zastavom Srpske krajine. Na taj način želeli da izazovu neki međunacionalni konflikt, nešto što se hvala Bogu nije desilo i neće se desiti. Međutim, to je svakako naišlo na osudu svih političkih predstavnika u samom gradu Novom Pazaru i predstavnika Srba i predstavnika Bošnjaka i zaista smo gromoglasno ovo osudili. U redu su osude. Međutim, ne znam i ne mogu da se setim da li je došlo do privođenja ovih ljudi. Čini mi se da nije došlo do reagovanja onih koji su trebali da reaguju, a to je policijska uprava. Zato postavljam ovom prilikom Ministarstvu policije pitanje - da li su vinovnici ovog nemilog događaja privedeni? Sa druge strane, postavljam pitanje pravosuđu, obzirom da je grubo narušen Zakon o diskriminaciji, da li je podneta nekakva prijava protiv ovih osoba? Kao što znate, ovde je povređen član 10. u ovom Zakonu o diskriminaciji - teška zloupotreba diskriminacije, odnosno došlo je do udruživanja ljudi radi vršenja nekakve nacionalne, rasne, verske i druge mržnje, odnosno razdora. Očigledni su elementi toga. Stoga pozivam pravosuđe i policiju da reaguje. Podsećam vas da je najefikasniji način da se ovako nešto ne bi ponavljalo, svakako osude su u redu, ali najefikasniji način da se pravovremeno i pravedno sankcionišu lica koja izazivaju ovakve ekscese. Na kraju, želim da vam kažem svima da je danas u Novom Pazaru dan žalosti. Danas će se ukopati ova tragično stradala porodica u ovoj nesreći, a koji su inače iz Novog Pazara i zaista u Novom Pazaru je dan tuge. Odnosi između srpskog i bošnjačkog naroda su odlični, puni međusobnog poverenja, uvažavanja i kao što vidite i jedne bratske duboke solidarnosti. Hvala. 

MARINA RAGUŠ: Hvala vama. Reč ima gospođa Ana Ivanović. 

ANA IVANOVIĆ: Poštovani narodni poslanici, pitanje naše poslaničke grupe Mi - Snaga naroda je upućena predsednici Skupštine. Zašto su se na tzv. „Dan Amerike“ u Narodnoj skupštini vijorile zastave države agresora koja konstantno krši naš teritorijalni integritet i naoružava separatiste u našoj južnoj pokrajini? Zašto je dozvoljeno uniformisanim pripadnicima američkih oružanih snaga da snimaju u zgradi Narodne skupštine Srbije? Hvala.

MARINA RAGUŠ: Hvala vama. Reč ima potpredsednik Skupštine Jovan Janjić. Izvolite. 

JOVAN JANJIĆ: Hvala. Ovih dana sa još trojicom poslanika ovog Doma učestvovao sam na Kongresu slobode u Minsku. Uprkos toplom bratskom prijemu na svakom mestu, pa i u Palati predstavnika i u Savetu Republike, osećao sam nelagodu što se moja država Srbija, pod obrazloženjem sinhronizacije spoljne politike sa EU, priključila sankcijama koje je ona uvela ovoj nama jednoj od najbliskijih zemalja na svetu. Došli smo u paradoksalnu situaciju, dok većina zemalja zapada, među kojima posebno zemlje EU, osim njih pet, rade protiv interesa Srbije, ugrožavajući njen teritorijalni integritet i onemogućavajući njen suverenitet na celoj njenoj teritoriji, da se Srbija saglašava sa politikom tih zemalja prema zemlji koja štiti interese Srbije prema bratskoj Belorusiji. Belorusija, ne samo da se nikada nije ogrešila o Srbiju, nego je uvek, kada je bila u prilici, činila dobro našem narodu i našoj zemlji. U međunarodnim organizacija redovno podržava Srbiju, nije priznala lažnu državu Kosovo, kao što su to učinile države EU sa čijom neprijateljskom politikom prema Belorusiji Srbija se saglašava. Nedavno u Generalnoj skupštini UN Belorusija je glasala protiv nametnute rezolucije kojom se Srbi žigošu kao tobože genocidan narod samo kako bi se nekako skinula ili barem ublažila istorijska hipoteka sa onih koji su činili genocid. U jeku NATO agresije na našu zemlju, 14. aprila 1999. godine, predsednik Belorusije Aleksandar Lukašenko iz bratske solidarnosti doleteo je u Srbiju. Bezbednost leta NATO nije garantovao, već je u susret njegovom avionu poslao svoje borbene avione. Ni pored toga, predsednik Lukašenko nije odustao od svoje namere. Vazdušni napadi nastavljeni su i tokom Lukašenkovog boravka u Beogradu. U međuvremenu, nakon NATO rata za otimanje Kosova i Metohije od Srbije, NATO zemlje naoružavaju albanske teroriste i secesioniste, a Srbiji prijateljska nam Belorusija šalje četiri aviona tipa MIG-29 jednoseda, a država Srbija i dalje sledi sankcije NATO zemalja prema Belorusiji. Ko može reći da je to moralni čin s naše strane učinjen od svih nas? Pitanje Vladi Srbije – zašto država Srbija i dalje sledi sankcije koje je EU uvela prema nama prijateljskoj Belorusiji? Pridružila se Srbija i deklaraciji povodom odluke Saveta EU o uvođenju restriktivnih mera prema avio-kompanijama iz Belorusije, pa je tako nemoguć vazdušni saobraćaj između Srbije i Belorusije zbog čega ispaštaju mnogi naši ljudi koji rade u Belorusiji, ljudi iz Belorusije koji rade u Srbiji, kao i mnogi drugi koji bi ovu vazdušnu liniji koristili za tranzit. Sasvim sigurni veliki ekonomski interesi podređeni su politički instruisanoj volji koja samo štetu proizvodi. Zašto? Mnogo ljudi i sa jedne i sa druge strane zamolilo nas je da se zauzmemo za uspostavljanje direktne vazdušne linije između Beograda i Minska. Neka Vlada Srbije objasni zašto se to ne preduzima. Hvala na pažnji. 

MARINA RAGUŠ: Hvala vama. Reč ima gospodin Milija Miletić. Izvolite. 

MILIJA MILETIĆ: Zahvaljujem se. Ja ću postaviti nekoliko pitanja ministru Vesiću, a tiču se državnog puta koji ide od autoputa, preko Svrljiga do Prahova, dole do Bora. Taj put je veoma frekventan, stvarno je velika frekvencija saobraćaja, a za nas koji tamo živimo, koji tamo radimo, ne mislim tu samo na Svrljižane, ljude koji žive u Svrljigu, nego i ljude koji žive u Knjaževcu, Zaječaru, Boru… Zbog velike frekvencije saobraćaja, a u zadnja možda tri, četiri meseca velika je frekvencija saobraćaja teških kamiona koji prevoze materijal ili šta već iz borskog rudnika. Ti kamioni su stvarno, mogu da kažem, preteški zato što je put počeo da se ruinira. Put je sada u veoma lošem stanju. Ja bih pozvao gospodina Vesića da u okviru svojih mogućnosti da dođe do Svrljiga ili Knjaževca, da zajedno obiđemo taj deo puta, da se snimi na koji način je sve to i kako se radi, a ima jedan veliki problem. Osim toga što su to teški kamioni, da sad ne kažem da su pretovareni, ali mislim da ima veća količina toga što voze od predviđenog. Bilo bi dobro da se u tom delu, a ima dva mesta koja su ovako najugroženija, to je mesto Gramada i mesto Tresibaba, tako se kaže u mom kraju. Na ta dva mesta zbog njih u teškoj meri zbog velikog broja vozila pravi se veliki zastoji i zbog toga bih zamolio da se u okviru mogućnosti ja sam ranije predlagao da se na tim mestima, na Gramadi i na Tresibabi obezbedi zaustavna traka da ti teški kamioni mogu tu da zastanu ili da idu tim putem dok ostala vozila mogu da funkcionišu i da idu pod nekom normalnom brzinom. Još jedna bitna stvar i mislim da je to dobra stvar, predložio bih to, jer smo svedoci kako se radi, trebao bi da se uradi i u tom delu, tog državnog puta, tog magistralnog puta koji ide od autoputa Niš, odnosno preko Svrljiga, dole do Prahova, do Bora, da se uradi takozvana brza saobraćajnica kao što je već urađeno u nekim delovima naše Srbije, baš zbog toga, zato što je tamo tendencija razvoja i u Prahovu, gde je stvarno veliki broj firmi koje tamo rade, koje planiraju da se šire, Borski rudnik i zbog svega toga da se stavi akcenat da se uradi brza saobraćajnica, da bismo na taj način imali funkcionalniji saobraćaj u tom delu naše Srbije. Sa druge strane, moje pitanje isto – kada će biti mogućnost da se preko železničke pruge koja je urađena jednim delom, a svedoci smo i ja sam u to vreme bio i poslanik da je govoreno, to je bilo ranijih godina, 2014 – 2016. godine, valjda do 2020. godine, da će se uraditi kompletna rekonostrukcija pruge od Niša, preko Svrljiga, Knjaževca do Zaječara? Znamo da je kompletna rekonsrukcija pruge, odnosno promena tih betonskih pragova koji su sada tamo i urađeno je samo od Niša do Knjaževca, dok od Knjaževca do Zaječara nije urađeno. Urađena je samo delimična rekonstrukcija. Moje pitanje – da li će se raditi ponovo kompletna rekonstrukcija pruge od Knjaževca, Zaječara, dole do Bora, odnosno dokle treba da bi se preko pruge vršio saobraćaj? Na taj način bi se izbeglo urušavanje ovog našeg puta za koji mogu sada da kažem da je u lošem stanju. Trebao bi da se obnovi, da se rekonstruiše, a to bi bilo najbolje kada bi Železnica Srbije imala mogućnost da preko te pruge koja je u jednom delu, kod Svrljiga, Niša i Knjaževca urađena dobro, da se i ostali delovi pruge rekonstruišu, postave betonski pragovi i na taj način da bude siguran prevoz. Najbolji prevoz je kada se vozi železnicom. To su moja pitanja. Voleo bih kao čovek da se to odradi vrlo brzo. Dok to ne bude da se napravi zaustavna traka, treća traka u delu Gramade i Tresibabe. Hvala još jednom. 

MARINA RAGUŠ: Hvala. Sledeći je gospodin Zoran Lutovac. 

ZORAN LUTOVAC: Hvala. Prvo pitanje za MUP Srbije i tužilaštvo. Zahtevam informaciju o tome ko su bili nasilnici koji su juče 23. septembra maltretirali studente u Novom Sadu, bacali eksplozivne naprave i fizički nasrtali na studente, te narušavali autonomiju univerziteta upadajući u zgradu Rektorata i zgrade fakulteta, koje mere su preduzete protiv njih? Drugo pitanje za predsednika Vlade – koliko država Srbija ima službenih automobila po granama vlasti i koliko ih ima ukupno sa lokalnim samoupravama i vojskom? Poslednji put kada se merilo, moglo je da se poredi sa Švedskom i Nemačkom npr. da Švedska koja ima 9,5 miliona stanovnika je imala 10 službenih automobila, a Nemačka od preko 80 miliona je imala manje od 1.000 službenih automobila. Srbija je imala preko 6.200 automobila. Dakle, 600 puta više od Švedske i sedam puta više nego Nemačka. Kada se tome pridodaju i vozila Vojske i automobili na svim nivoima vlasti, Srbija je imala preko 30.000 automobila. Sada se takvi podaci više ne objavljuju. Pod tri, pitanje koje se tiče udžbenika za osnovce i srednjoškolce. Videli smo jednu veliku akciju ovde u Beogradu i silan uložen novac u samoreklamiranje kako će se to uraditi, a onda je došlo do malog kašnjenja za osnovce i boga mi, velikog kašnjenja za srednjoškolce, jer je najavljeno da će se to isplatiti do 15. oktobra. To je gotovo tromesečje. Roditelji su se u međuvremenu snalazili, uzimali kredite i pokušali nešto da uštede kupujući polovne udžbenike. Međutim, zelenaši su podigli cene, tako da su polovni udžbenici bili skuplji nego što su oni novi u radnjama. Ono što je pitanje za Ministarstvo prosvete – da li je moguće da ono što je zapisano da je školovanje besplatno, ostvariti u praksi? Drugim rečima, čak i ovo što se čini u Beogradu, čini se traljavo, ali nije samo Beograd Srbija, šta je sa ostalim mestima u Srbiji? U nekim mestima u Srbiji, gradovima, postoje novci za režimske pevačice, ali ne postoje za besplatne udžbenike. Međutim, postoje i lokalne samouprave gde nema novca za režimske pevačice, ali nema novca ni za udžbenike. U tom slučaju država bi morala da pomogne da se tim lokalnim samouprava ti udžbenici nabave. Kakva smo mi država ako je besplatno školovanje takvo da roditelji uzimaju za udžbenike, a na drugoj strani imamo takvu nejednakost da se udžbenici uzimaju na kredit, a luksuzni stanovi, luksuzni automobili se uzimaju za keš. Za predsednicu Skupštine koja trenutno nije tu, radi se o ideji da izbor novog sastava Saveta REM-a treba odložiti do okončanja postupka za ocenu ustavnosti. Dakle, nema nikakvog ni pravnog, ni logičkog uporišta da se to radi sa Zakonom o elektronskim medijima. Ova ideja izaziva sumnju da bismo se mogli suočiti sa još jednim ustavno-sudskim duplim pasom sa vlastima koje očigledno kontrolišu i REM i Ustavni sud. Nešto slično što se desilo sa Rio Tintom. Naime, obrazlažući kršenje zakona ministar informisanja, Dejan Ristić nam je rekao, otvoreno izjavio da uprkos protoku zakonskog roka neće biti raspisan javni poziv nadležnog skupštinskog odbora. Pazite, ministar iz izvršne vlasti kaže šta će ili neće uraditi nadležni skupštinski odbor. Dakle, izvršna vlast koju treba da kontroliše zakonodavna vlast u stvari govori kako će se zakonodavna vlast ponašati, očigledno dajući do znanja da je izvršna vlast ta koja kontroliše Skupštinu. Na kraju, pitanje koje se postavlja – da li će se reagovati na ovo i da se raspiše taj javni poziv koji je trebao već da se raspiše 4. avgusta ove godine? Hvala. 

MARINA RAGUŠ: Hvala vama. Reč ima gospodin Slobodan Ilić. Izvolite. 

SLOBODAN ILIĆ: Zahvaljujem, dame i gospodo narodni poslanici, poštovani građani Srbije, prvo na početku da kažem – ovde vidimo jedno veliko nepoštovanje od strane Vlade prema Narodnoj skupštini, jer nema nijednog ministra dok se postavljaju pitanja Vladi. Izvinjavam se u stvari, pardon, pardon. Postaviću pitanja, da, da izvinjavam se, pardon, postaviću pitanje za Državnu resorsku instituciju i za Ministarstvo finansija. Ove podatke koje ću sada izneti je teško poverovati i da je moguće da ih bilo ko napiše, a ne kamoli Državna revizorska institucija koja inače treba da kontroliše finansije Srbije i Ministarstvo finansija i druge institucije u Srbiji. Dakle, mi sada raspravljamo o rebalansu budžeta Srbije na ovoj sednici i mi kao i narod i poslanici treba da poverujemo u cifre koje se nalaze u rebalansu budžeta i u svim tim izveštajima da su one istinite i da su one urađene profesionalno. Na sajtu DRI-a među hiljadama dokumenata nalazi se jedan dokument koji sam ja ovde poneo to je, zove pod naslovom „Izveštaj o reviziji konsolidovanih finansijskih izveštaja završnog računa budžeta opštine Stara Pazova za 2022. godinu“, sam naslov nije toliko zanimljiv koliko ono što piše o njemu. Ja dolazim iz opštine Stara Pazova i pročitao sam upravo taj izveštaj nisam čitao za druge opštine. Ceo budžet Srbije po rebalansu iznosi 2.173 milijarde dinara ili oko 18,5 milijardi evra, istovremeno u ovom izveštaju DRI-a stoji da imovina opštine Stara Pazova za godinu dana od 2021. godine do 2022. godine uvećana, slušajte, nije greška, 458 milijardi dinara, što je oko četiri milijarde evra. Na dan 31.12.2021. godine imovina opštine Stara Pazova je bila šest milijardi i 729 miliona, što je oko 57 miliona evra, da bi na dan 31.3.2023. godine porasla za piše u izveštaju DRI-a 65.696% ili 657 puta na skoro četiri milijarde evra. To je više od imovine Kragujevca, Niša, Novog Sada ili pet puta veća vrednost imovine od „Beograda na vodi“. Stara Pazova po glavi stanovnika po ovoj računici ima 64.000 evra po svakom stanovniku imovine svoje imovine. Ispada da Stara Pazova od svoje imovine može da kupi ove sve avione „Rafal“ i da ostane kusur 1,3 milijarde evra. Opština Stara Pazova, ko ne zna ima oko 63.000 stanovnika i samo 351 kilometar kvadratni i druga je najmanja opština u Sremu po površini. O čemu se ovde radi? Da li je na ovaj način veštački uvećana imovina Srbije da bi se prikazala manja zaduženost? I, koliko ovakvih primera postoji u drugim opštinama i drugim institucijama gde se veštački upisuje imovina koja ne postoji? Ako samo u jednom opštini kao što je Pazova prosečne veličine i upisano lažnih četiri milijarde evra imovine. Kako uopšte verovati u bilo šta što piše u Predlogu budžeta, rebalansa budžeta o bilo kom dokumentu više ove države i Ministarstva finansija ili bilo koga kada ovakva stvar može da prođe i da bude potpisana i usvoje od strane Državne revizorske institucije i da to stoji na sajtu javno i da niko na to ne reaguje. Vi sada možete da kažete i da napišete da je – budžet na budžetu da na računu Srbije ima trenutno oko 100 milijardi, da imate 200 milijardi evra deviznih rezervi ko to sad može više da veruje i ko u to može da poveruje? Dakle, kada neko kontroliše neku imovinu ili kada se bavi time ako se uveća imovina za godinu dana, javna imovina bilo koje institucije, preduzeća, opštine, grada, države za 20% već bi bilo sumnjivo i trebalo bi videti o čemu se tu radi. Da, su veća za 100% to je neverovatno, a ovde se uveća imovina za 65.696% za godinu dana i to tako prođe i to tako stoji u svim zvaničnim dokumentima Republike Srbije. Dakle, tražim odgovore na dva pitanja kako se tačno uvećala imovina opštine Stara Pazova za skoro četiri milijarde evra za godinu dana? I, da mi se dostavi kompletan spisak te imovine koju je opština Pazova stekla u iznosu od četiri milijarde evra. Hvala vam. 

MARINA RAGUŠ: Hvala vama. Reč ima gospođa Natalija Stojmenović. Izvolite. 

NATALIJA STOJMENOVIĆ: Hvala vam. Postaviću pitanja oko dva događaja koja su u prethodnih nekoliko dana uznemirili našu javnost. Juče smo svedočili da je ova država podigla brigu o mladima na viši nivo. Dvoje studenata koji su se mesecima borili za svoja osnovna prava su juče od nekih organa ove države faktički dobili poruku da bi ona da pre oni stradaju nego da mala grupa studenata bude izložena procesu normalnih studentskih izbora. To je izgleda ta iskonska briga za mlade i za budućnost i za porodicu o kojoj vi ovde govorite. Pošto su se juče organi toliko potrudili da pokažu za koga rade, ja sam juče bila sa studentima i postaviću ovde pitanje na koji oni žele da čuju odgovore. Prvo pitanje, da li Ministarstvo prosvete ima saznanja da Filozofski fakultet angažuje obezbeđenje za sprovođenje izbora za Studentski parlament koji sprečava studente da ostvare svoje izborno pravo? Zašto Ministarstvo prosvete nije uvelo restrikcije Filozofskom fakultetu zbog kršenja Pravilnika ovog fakulteta? Ono što mislim da je najgore, što se juče nijedan ministar ili ministarka ili državni sekretar ili sekretarka ili bilo ko nije pitao, obišao i uverio ove studente da su u ovoj zemlji bezbedni i sigurni. Umesto toga organi ove države su juče štitili ljude pod maskama, a jedini predstavnik organa koji se tamo našao je bio direktor Fonda za razvoj koji je tukao studente dok su maskirani batinaši slični onima iz Šapca od pre dve godine, obezbeđivali ni manje ni više nego studentske izborne kutije. Samim tim me zanima, da li je unutrašnja kontrola MUP pokrenula postupak protiv policajaca zbog nelegitimisanja lica koja su 23. septembra pod maskama se nalazila u Rektoratu novosadskog univerziteta? Koje korake je preduzelo tužilaštvo povodom lica koja su jutros bacila eksplozivnu napravu na studente koji su bili ispred Rektorata novosadskog univerziteta? Da takođe budemo u potpunosti iskreni, vi o nekim mladim ljudima i brinete, najviše brinete o onima koji organizuju vaše kol centre, kupovinu glasova i ostale prevare ka kojima malo je reći imate sklonost. Pa, me tako zanima, kako je Ognjen Kočević, osoba protiv koje je podneta krivična prijava za davanje i primanje mita, izabrana za člana Upravnog odbora Zavoda za vrednovanje obrazovanja i vaspitanja? Na kraju, ako sve ovo, nije očigledan povod da se nešto promeni, zanima me koje mere je Ministarstvo prosvete preduzelo da olakša okvir za studentsko organizovanje i da li će Ministarstvo prosvete menjati Zakon o studentskim organizacijama, recimo Zeleno-levi front je upravo taj zakon predao pre nekoliko meseci, on se nikada nije ovde našao na dnevnom redu? Drugi slučaj o kome ću govoriti, koji je u prethodnih nedelju dana uznemirio našu javnost, je nesreća koja se desila kod Kraljeva. S obzirom da mnogu decu ove zemlje želite da šaljete na vojni rok, mislim da je važno da mi odgovorite na ova pitanja. Koliko je dugo vojnik koji je upravljao vozilom bio na dužnosti? Radi prikaza vojne sposobnosti koji se održao prethodne nedelje na Batajnici, naši vojnici su nedeljama radili i po više od 12 časova. Jasno je da broj ljudi koji radi u vojsci, požrtvovano i predano nije dovoljan, verovatno jer se država Srbija toliko ponosi njima da im daje dnevnice od 1100 dinara, pa tako često rade, blaže rečeno prekovremeno, što bojim se nekada dovodi do raznih grešaka. Takođe me zanima, da li je vojnik koji je upravljao vozilom bio sam u vozilu? Da li je vojnik koji je upravljao vozilom bio obučen za upravljanje ovakvom vrstom vozila i ako da, kada je prošao tu obuku? Takođe, jer nam nije strani da vreme za istragu koristite kako biste prikrivali ubiranje političkih poena, tako što ljude koji služe ovoj zemlji ostavljate bez pravde, pa ni devet godina kasnije ne znamo ko je odgovoran za smrt sedmoro ljudi pri padu helikoptera, zanima me zašto 72 sata nakon nesreće javnost nije upoznata u kojoj fazi istrage se ovaj slučaj nalazi? Hvala vam. 

MARINA RAGUŠ: Gospodin Zoran Stojanović, ima reč. Izvolite. 

ZORAN STOJANOVIĆ: Zahvaljujem se. Danas mi je ispred srpske koalicije Nove DSS i POKS čast da nakon 24 godina od održavanja, danas 24. septembra, 24 godine nakon održavanja predsedničkih izbora postavim sledeća pitanja koja se tiču, koja se sva tiču Kosova i Metohije. Prvo pitanje je za predsednicu Narodne skupštine Srbije, Anu Brnabić, da li ste povukli pismo dostavljeno EU u decembru 2023. godine kojim ste izrazili rezerve prema francusko-nemačkom sporazumu i Ohridskom sporazumu u delu koji se odnosi na priznavanje Kosova de fakto i de jure i članstvu Kosova u međunarodnim organizacijama? Sporazum je protivustavan bez obzira na pismo, ali informacija da ste povukli pismo dodatno je uzburkala javnost. Danima se ne oglašavate po tom pitanju, iako je pitanje vrlo jednostavno - da li ste povukli pismo ili niste povukli pismo? Drugo pitanje upućujem direktoru Kancelarije za Kosovo i Metohiju Petru Petkoviću. Za krah politike prema Kosovu i Metohiji najodgovorniji je Aleksandar Vučić. Međutim, da li kao njen izvršilac i glavni pregovarač osećate ikakvu odgovornost za predaju i otimanje srpskih institucija i egzodus Srba sa Kosova i Metohije? Da li ćete i kada podneti ostavku? Treće pitanje je pitanje za javnog tužioca Republike Srbije Zagorku Dolovac. Nakon prihvatanja francusko-nemačkog sporazuma 23. januara 2023. godine, gde je jasno i glasno predsednik Srbije Aleksandar Vučić kazao, citiram: „Prihvatamo sporazum i radićemo na njegovoj implementaciji“. Ova je izjava istovremeno bio i potpis po Bečkoj konvenciji, sa kojim Aleksandar Vučić i njegovi sledbenici dovode u zabludu čitavu javnost i malo kasnije prihvatanje Ohridskog sporazuma. Srpska koalicija NADA, Novi DSS i Pokret obnove Kraljevine Srbije, Dveri i onda Srpska stranka Zavetnici su 31. marta 2023. godine podneli republičkom javnom tužiocu Zagorki Dolovac krivičnu prijavu protiv Aleksandra Vučića zbog tri krivična dela koja je počinio - priznavanje kapitulacije, odnosno okupacije iz člana 306. Krivičnog zakonika, zatim ugrožavanje teritorijalne celovitosti iz člana 307. Krivičnog zakonika, kao i kršenje člana 320. Krivičnog zakonika, pripremanje dela protiv ustavnog uređenja i bezbednosti Srbije. Niko u Srbiji nema saznanja šta se desilo sa krivičnom prijavom koju smo podneli. Ispred Srpske koalicija NADA, Novog DSS i Pokreta obnove Kraljevine Srbije pitamo Zagorku Dolovac šta se dešava sa krivičnom prijavom? Istovremeno pominjemo i podsećamo Aleksandra Vučića da svakim danom boravka na vlasti i predajom Kosova i Metohije proširuje optužnicu koju permanentno piše protiv sebe zbog čega će snositi i istorijsku i političku pored krivično-pravne odgovornosti. Istovremeno, želim kao narodni poslanik Republike Srbije, jer mi je to i obaveza i pravo da kolegama koji vode dva odbora, s obzirom da do sada nisu reagovali, a oni su najvlasniji da za to reaguju, sazovu sednice Odbora za ustavna pitanja i zakonodavstvo, Milicu Nikolić i gospodina Milovana Drecuna, koji je predsednik Odbora za odbranu i unutrašnje poslove i da razmotre pitanje koje je pokrenuto 23. januara 2023. godine i predstavlja svojevrstan državni udar, a to je predaja Kosova i Metohije na tacnu. Zahvaljujem. 

MARINA RAGUŠ: Sledeća ima reč gospođa Ivana Rokvić. Izvolite. 

IVANA ROKVIĆ: Poštovani građani Srbije, uvažene kolege, pre nego što postavim poslaničko pitanje, zamolila bih sve da pošalju poruku 227 na 3800 za Natašu Ademović koja boluje od izuzetne retke bolesti i potrebno je još dve i po hiljade poruka da se ova mlada mama pošalje na lečenje u Tursku i da joj se pomogne. Hvala vam unapred. Žao mi je što ministarka Đurđević Stamenkovski nije tu da mogu lično da joj postavim pitanje da li je upoznata sa tim da određeni zaposleni u centrima za socijalni rad, a pre svega ozloglašenom Centru za socijalni rad Obrenovac sprovode organizovano inostrano usvajanje dece, srpske dece i to u Švedsku. Narodni pokret Srbije - Miroslava Aleksića došao je do saznanja da postoje socijalni radnici koji umesto da pružaju podršku i pomoć hraniteljima kako bi postali roditelji, odnosno usvojitelji, prilikom usvajanja, što im je inicijalno i posao, prosto to im stoji u opisu radnog mesta, umesto toga, pomažu zapravo inostranim usvojiteljima. Takav slučaj dogodio se porodici Kojić iz Jadranske Lešnice kod Loznice, a ministarka Đurđević je sa tim izuzetno dobro upoznata. Ta porodica se u nekoliko navrata u svom očaju obraćala. Doduše, tražila je za uzvrat kuče iz njihove odgajivačnice, ali im nije pomogla. Porodica Kojić je hraniteljska porodica već deset godina. I Sreten i Danijela Kojić imaju hraniteljske licence. Imali su na hraniteljstvu dve devojčice, Slađanu i Kristinu. Kristina je došla kod njih sa samo deset meseci. Bila je u jako lošem stanju fizičkom. Čak kada su je davali u njihov dom, rekli su – neka vam je Bog u pomoći da uopšte preživi. Na svakih 15 dana od momenta kada je devojčica došla u njihov dom imali su kako redovne, tako i vanredne kontrole i inspekcije, što gradskih centara Loznice, tako i Obrenovca. Danijela i Sreten Kristinu su odgajili. Naučili su je da hoda, govori, voli, uči, a sa kakvom brigom su oni to radili, govori i potvrđuju Kristinini zdravstveni kartoni, pisma, fotografije, izjave učitelja, trenera, a onda je u septembru mesecu prošle godine počela tortura, pre svega, socijalnih radnica Nade Sekulić iz Centra za socijalni rad i usvojenje i Jelene Goljić, koja je rukovodilac Službe za decu Centra za socijalni rad Obrenovac. Došli su u kuću porodice Kojić i saopštili im da će dati devojčicu na inostrano usvajanje. Kada su Kojići izrazili nezadovoljstvo i želju da oni zapravo usvoje devojčicu i da nema nikakve potrebe za inostranim usvajanjem, počeli su još veći pritisci i tortura. Oni su pisali svima – i ministarki Đurđević, i predsedniku Republiku i centrima za socijalni rad i Obrenovac i Loznica. Sve su pokušali. Nema vrata na koja nisu pokucali i molili da im se dozvoli da oni usvoje Kristinu. Svima vama pisali su i njene učiteljice i njeni drugovi iz predškolskog i sami roditelji bezbroj puta. Na sve ovo ste se oglušili. U isto vreme, dok niko od svih vas ove napaćene ljude ne čuje, Jelena Goljić i Nada Sekulić konstantno vrše pritisak. Prete im krivičnim prijavama, zatvorom. Dovodili su im policijsku maricu u dom, terali ih da Kristinu lažu kako je u Švedskoj čekaju biološki roditelji, kako je tamo sve lepo, za razliku od Srbije, kako imaju bazen. Čak su pokazivali i avion kojim će Kristina leteti. Sve vreme su im pretili da nikome ništa ne smeju da kažu i da ne smeju da pisnu o tome šta im se dešava. Porodica Kojić obraćala se i usmeno i pismeno svim institucijama, preklinjajući za pomoć samo da mogu da usvoje svoje devojčice. Svi ste se oglušili. Jelena Goljić i Nada Sekulić 5. januara ove godine došli su u njihovu kuću sa policijom i malu Kristinu bukvalno fizički odvojili od roditelja. Zamislite tu scenu uz vrištanje deteta i plakanje. To sam htela da pitam ministarku, pošto je juče rekla da je majka, a evo i ja sam – da li to može da zamisli? Ipak, devojčicu su odveli i po hitnom postupku je poslali u Švedsku na inostrano usvajanje. Sandra Perić, direktorka Komore socijalne zaštite u februaru mesecu izašla je u javnost sa podatkom da 726 porodica u Srbiji čeka na usvajanje. Moja pitanja za ministarku su: da li su iscrpljeni svi mehanizmi u Srbiji da se devojčicad usvoji, jer tek kada se ti mehanizmi iscrpe, ide se na inostrano usvajanje? 

MARINA RAGUŠ: Gospođo Rokvić, isteklo vam je vreme. Završite misao. 

IVANA ROKVIĆ: Završavam. Mi smo kao narodni poslanici Narodnog pokreta Srbije podneli krivične prijave protiv svih ljudi za koje imamo saznanje i sumnju da su prekršili zakon i zloupotrebili svoj položaj. Zanima me zašto su zanemarene procedure, zbog čega je prekršen Porodični zakonik član 99. stav 2. po kome Danijela i Sreten imaju sva prava da usvoje devojčicu? Da li je ministarka upoznata sa ovom grupom koja organizovano deluje i zloupotrebljava i sistem i nezaštićenu decu i zašto socijalni radnici u našim centrima ne štite prava deteta i ne rade ono što je u njegovom interesu, a ne u njihovom sopstvenom interesu? Hvala. 

MARINA RAGUŠ: Da znate, gospođo Rokvić ovo je vaš sat. Sve i da hoće gospođa Đurđević Stamenkovski ne može da bude prisutna u sali, dok vi postavljate pitanja. Ali, samo malo, molim vas. Ali imaćete prilike tokom današnjeg dana da ponovite, eventualno pitanja. Na ovo pitanje će te sasvim sigurno dobiti odgovor, ali čisto da znate, u ovom satu ni jedan ministar sve i da hoće ne može da prisustvuje. Ovo je sat koji pripada narodnim poslanicima, koji svojim pitanjima, zapravo vrše kontrolnu ulogu koja im je data. Da li se još neko od ovlašćenih predstavnika javlja za reč? Gospodin Goran Petrović, izvolite. 

GORAN PETROVIĆ: Uvažena predsedavajuća, pitanje je za ministra unutrašnjih poslova gospodina Ivicu Dačića. Da li je tačno da bivši ministar policije Nebojša Stefanović i danas ima policijsku zaštitu? Ovo pitam zbog toga što su ga svedoci nedavno videli upravo sa policijskom zaštitom i to ne jednom. Kako je moguće ovo i zašto se ovo uopšte dešava? Prošlo je već dve godine od kada Nebojša Stefanović nije ni na kakvoj javnoj funkciji, a nakon toga i šest meseci koliko je još imao pravo na policijsku zaštitu. Ovo kaže zakon. A šta kaže ministar i šta kaže MUP? Po kom je to nevidljivom zakonu Nebojša Stefanović dobio policijsko obezbeđenje koje mu naravno, plaćaju građani Republike Srbije? Da li mu je možda policijsko obezbeđenje dodelio lično predsednik Srbije Aleksandar Vučić, preko nekih službi bezbednosti, jer ako je to učinio predsednik Srbije Aleksandar Vučić ili po njegovom nalogu, da li on samo čuva Nebojšu iz Beograda ili ga zapravo prati? Tog Nebojše sećamo se svi jako dobro. Tabloidi su ga razapinjali da je prisluškivao predsednika Srbije Aleksandra Vučića. Pisali su da se sumnja da je on taj čiji je kodno ime Edo, u tajnim skajp prepiskama koje su razotkrivene i dokazni su materijal na suđenju Darku Šariću. Kažu da je Edo Nebojša, a pisalo se i da se sumnja da je Markus iz tih prepiski kod mu ime za sivu eminenciju BIA Marka Perezanovića. Ali ključni čovek je ovde dabome Oskar, a javna je tajna da Oskar može da reši sve. A smatra se da je Oskar ko? Pa Aleksandar Vučić. E, upravo zato želimo da znamo ko je, kada i po kom osnovu, po kojoj proceni i na koji period dodelio policijsko obezbeđenje Nebojši Stefanoviću. I ponoviću, da li je policijsko obezbeđenje dato da ga čuvate ili da ga zapravo pratite? Drugo moje pitanje upućeno je ministru građevinarstva, saobraćaja i infrastrukture, gospodinu Goranu Vesiću. Naime, već godinama postoji zastoj u radu Republičkog geodetskog zavoda, službe za katastar nepokretnosti koji je praktično doveo do toga da građani budu onemogućeni da koriste svoje ustavno pravo na imovinu? Svedoci smo skandala i javnog prepucavanja između ministra gospodina ministra Vesića i Republičko geodetskog zavoda, koji teško optužuje ministra da je zastoj u radu i rešavanju predmeta posledica toga da ministar nije doneo propise na koje mu po zakonu obavezan, kako bi katastar mogao da radi brže i da radi bez propusta. Ministar preti da će poslati nadzor a katastar je iznašao spasonosno rešenje, dan otvorenih vrata kada građani koji su godinama bili onemogućeni da uđu u katastar i dobiju informaciju o svojoj imovini, konačno nekim danima po milosti Republičkog geodetskog zavoda to mogu da učine. Ne treba nama katastar da otvara vrata nekim danima za građane, vrata građana otvaraju Ustav i zakon ove zemlje, vrata građanima bi otvorio i vladavina prava da imamo uređenu i demokratsku državu, a ovako građani, posebno iz ruralnih delova Srbije, ja inače dolazim iz Braničevskog okruga, u kome je šest od osam nerazvijenih opština, mogu jedino elektronskim putem da postavljaju pitanja u vezi svoje imovine, da ne govorim o novim nametima i obavezom angažovanju advokata koji su stvorili dodatne troškove i onemogućavaju građane da se bave svojom imovinom. Ovaj skandal govori o tome da sistem ne funkcioniše i zato postavljam pitanja ministru Vesiću. Da li mu je poznato kada će RGZ i kako rešiti 350 hiljada nerešenih predmeta koji tamo postoje po podacima samog RGZ, šta je ministar preduzeo povodom rešavanja problema nerešenih problema? Sa druge strane, da li je ministar doneo pravilnik o postupku upisa u katastar nepokretnosti vodova, kao osnovni pravni akt koji uređuje rad RGZ, i omogućava prava građana na upis nepokretnosti, i ukoliko nije, zašto to nije učinio? Da li je tačno i to da ministar građevinarstva, saobraćaja i infrastrukture, propisao podatke koje evidencija obveznika treba da sadrže prema članu 21. Zakona u postupku upisa u katastar nepokretnosti, a time je zapravo onemogućeno skraćivanje procedura i maksimalno ubrzavanje upisa u katastar. Da li je tačno da ministar građevinarstva nije propisao format elektronskog zahteva za pokretanje postupka upisa u katastar, čime je onemogućena automatizacija zabeležbi i digitalizacija procesa. 

MARINA RAGUŠ: Isteklo je vreme. Privodite kraju, isteklo je vreme. 

GORAN PETROVIĆ: I konačno, da li je tačno da ministar nije doneo podzakonski akt i propisao definiciju jednostavnijih upravnih stvari po članu 36. Zakona o postupku upisa u katastar, čime je onemogućeno olakšavanje postupka upisa u katastar, građanima Srbije. Hvala vam. 

MARINA RAGUŠ: Reč ima Milimir Vujadinović. 

MILIMIR VUJADINOVIĆ: Hvala predsedavajuća. Dana 24. septembra 1986. godine, „Večernje novosti“ su objavile memorandum SANU, koji će kasnije dobiti medijski prostor kao jedan od najvažnijih nacionalnih programa srpskog naroda. Isto tog dana autošovinisti iz Beograda potpomognuti kasnije politikama medija iz Zagreba i Sarajeva, kreću u napad na taj program i u napad uglavnom tada na SANU, ali i na političke strukture koje su naginjale tom dokumentu. Podseća li vas ovo na nešto? Valjda dokaz da je istorija sama po sebi točak. Sve ono što je potencijal za razvoj Srbije, što je na tragu političkog jačanja njegovog srpskgo nacionalnog identiteta i jačanja same države Srbije, danas je najpre na udaru autošovinista u Beogradu. Prvi i osnovni predstavnici autošovinističkih politika u Beogradu su ljudi koji sede sa moje desne strane. Onda se po pravilu njima pridružuju mediji i političke strukture u Zagrebu, Sarajevu, a naravno i u Prištini i tako je bilo i ovog leta kada je u pitanju ona Vidovdanska deklaracija, Svesrpskog sabora i tako je kada su u pitanju napadi i pretnja srpskom predsedniku i njegovoj porodici, tako je kada je u pitanju napad na potencijalni, odnosno na projekat koji je dobio već jednu medijsku pažnju, projekat Jadar. Naime, ukoliko bi struka a i mi iza toga stojimo, a struka i nauka nisu ni Ćuta ni Lazović, ni bog zna ko od ovih kojih sede ovde, procenila taj projekat kao pozitivan, mi bismo svakako taj projekat u tom slučaju podržali. Taj projekat sam po sebi doveo bi do ubrzanog ekonomskog industrijskog i strukturnog, ali i vojnog razvoja Srbije, što je u ovim vremenima u kojima živimo i te kako važno. Pametni ljudi znaju da sve to samo po sebi nosi dominantnu političku poziciju Srbije na Balkanu. Srbija na taj način dobija mogućnost da politički zaštiti sve svoje interese, pre svega one koji se tiču sigurnosti Republike Srpske, očuvanja KiM, položaja Srba u Crnoj Gori, ali i položaja svih naših sunarodnika u regionu. Šta protivnici Srbije i stranci imaju od toga? Pa ništa, svesni su oni toga što sam sada rekao baš kao i mi. U tom trenutku uključuje se taj autošovinistički aparat u Beogradu, uz punu medijsku podršku Zagreba i Sarajeva, kao što je to bilo 1986. godine na današnji dan. Oni postaju i danas su glavne medijske zvezde i sama politička božanstva u medijima u Zagrebu i Sarajevu. Sa druge strane, srpski predsednik, politika koju mi zastupamo i sama Srbija su sami đavoli u medijima u Sarajevu, u Zagrebu i u Prištini. Tako je npr. fundamentalistički, islamistički, naravno o islamu ne mislim ništa loše, ali i srbomrzački portal „Slobodna Bosna“ od juče ujutru, kako smo seli u ovu salu, do ovog trenutka objavio deset negativnih tekstova o srpskom predsedniku i državi Srbiji. Otprilike na dva sata jedan loš i zlonameran tekst o Srbiji i srpskom predsedniku. Za celo to vreme o liderima ove opozicije se sami hvalospevi. Pametnom dosta. Verovatno to rade iz ljubavi velike prema Srbiji i njenim interesima i srpskom narodu i uopšte građanima Srbije. Mi uglavnom ovde pitanja postavljamo predstavnicima izvršne vlasti, ali svi mi u ovoj sali kao poslanici smo nosioci dela suvereniteta Republike Srbije i nosioci odgovornosti prema građanima Republike Srbije. Danas moje pitanje ne ide predstavnicima izvršne vlasti. Danas moje pitanje ide ljudima koji su i te kako odgovorni za stanje u srpskoj politici i nosioci su suvereniteta ove zemlje, opozicionim predstavnicima i liderima političkih partija opozicije - dokle ćete medijsku podršku i podršku političkih struktura iz Sarajeva i Zagreba koristiti u borbi protiv Srbije, interesa srpskog naroda i protiv uopšte borbi protiv razvoja ovog našeg društva? Dokle ćete položaj u ovom hramu srpske državnosti, u najvažnijem političkom telu i prinadležnosti koje dobijate u ovom političkom telu, a nisu male, neću reći da su velike, i one prinadležnosti koje vam daje narod, koristiti da biste plaćali naše protivnike iz Zagreba, Sarajeva, medije, koji će istovremeno to vraćati tako što će udarati na interese Srbije, srpskog naroda i na srpskog predsednika? Imate ceo dan. Nadam se da ćete nam odgovoriti. Hvala vam. 

MARINA RAGUŠ: Povreda Poslovnika, gospođa Tijana Perić Diligentski. Samo navedite član. TIJANA 

TIJANA PERIĆ DILIGENSKI: Član 107. i to deo koji se odnosi na korišćenje uvredljivih izraza. Prethodni gospodin je vrlo na jedan nekorektan i ružan način, obraćao se svim članovima opozicije, direktno gledajući mene u oči, smatrajući da je on nešto veći Srbin od mene. Gospodine, ja sam Srpkinja iz Hrvatske. Ja sam rođena te 1986. godine koju pominjete. Sa devet godina prva bomba koja je pala na Krajinu, na Knin, pala je na moju kuću. Ja sam jedva preživela, kao i svi članovi moje porodice. Ne dozvoljavam da na takav način vređate sve nas koji smo u ovim redovima. Zbog čega ste vi veći Srbin od mene ili u odnosu na kolege iz ovih klupa? Zbog čega? Ko vama daje za pravo da vi merite krvna zrnca i ostalo? To je toliko nekorektno. Vi ste ovim uvredili 250.000 prognanih lica sa teritorije Republike Hrvatske. Sramota je što ovo pričate. Neka vas je stid. Zahvaljujem. 

MARINA RAGUŠ: Svesni ste da je više bila replika nego što je bila povreda Poslovnika. Nisam htela da vas prekidam. Naravno, svesni ste da će to vreme biti oduzeto od poslaničke grupe. To važi za sve. Obaveštavam vas da su sprečeni da sednici prisustvuju sledeći narodni poslanici: gospođa Ivana Stamatović i Jelena Jerinić, kao i gospodin Radomir Lazović. Nastavljamo zajednički načelni jedinstveni pretres o predlozima akata iz tačaka o 1. do 7. dnevnog reda. Gospodin Miroslav Aleksić. Izvolite. 

MIROSLAV ALEKSIĆ: Poštovani građani Srbije, poštovani narodni poslanici, poštovani ministri, slušali smo juče ministra Sinišu Malog i ovih dana slušali smo priče o budžetu i slušali smo iluzije. Ono što bih ja mogao reći, da je kompletna ekonomska politika ove vlasti, politika budžeta, rebalansa budžeta jedna velika iluzija. Vi, gospodine Mali, ste uz Aleksandra Vučića verovatno jedan od najboljih iluzionista trenutno u Srbiji. Ja vam čestitam na tome. To nije lako. Ozbiljan ste manipulator, ozbiljan iluzionista. Vi verujete u to što pričate i prenosite građanima tu poruku da i oni treba da veruju u te vaše iluzije o boljem životu, o napretku Srbije, o nikada boljem, nikada većem, itd. Juče ste rekli da smo jaki i stabilni, rast nikad veći, prihodi nikad veći, sve nikad veće, kod Siniše Malog sve nikad veće. Gospodine Mali, ja ću sad da vam postavim neka pitanja u ime Narodnog pokreta Srbije. Voleo bih da govorim o tome. Rekli ste da smo lideri ili smo druga zemlja u Evropi kad je u pitanju privredni rast posle Malte i da je to najveći rast u istoriji. Procenjuje se, gospodine ministre, da će taj rast, po vašim rečima i projekcijama Svetske banke, na kraju godine biti oko 3,8%. Godine 2004. rast BDP-a u Srbiji je iznosio 9%, 2007. godine 5,9%, 2008. godine 5,4% i još uvek niste uspeli da stignete nijednu od tih godina, za 12 godina vaše vladavine. To je istina i to su podaci. Dalje, govorite o tome kako je dobro što imamo minus u budžetu. Građani Srbije treba da znaju da deficit znači minus. Ako se povećava minus, pa ne možemo da imamo onda dovoljno para. Vi ste u ovom rebalansu podigli minus sa 1,7 milijarde na 2,2 milijarde evra i to tako što investirate u neproduktivne projekte, poput EKSPO, koji na srednji rok neće moći da daju očekivane rezultate za budžet i vi to vrlo dobro znate da ćemo mi 2027. godine imati ne rast nego usporenje zbog ovolikih investicija u takve neproduktivne projekte. Dakle, povećali ste minus. Kad kažete – pun nam je budžet, imamo para, ovoliko i onoliko milijardi, to vam je kao, poštovani građani Srbije, kada vam stigne plata u toku meseca, a vi ne platite račune za struju, ne platite poreze, ne platite sve drugo što treba da platite i kažete – imam pun džep para. A dugujete, ne znate ni sami više kome. To je ta politika kad kažete – imamo para. Služi samo za manipulaciju, da se građanima stvori lažna slika i iluzija da država Srbija ima nekakve velike pare. Jer, da je istina to što vi, ministre, govorite, zašto uzimamo 8,3 milijardi evra u rebalansu za nove kredite? Dakle, 8,3 milijarde evra. Od toga 2,25 milijarde ide na finansiranje minusa. Dakle, ako imate pare, ne uzimate kredit da se zadužujete. Dakle, vi finansirate minus, jer uzimate kredit, a šest milijardi, ministre, ide za vraćanje glavnica i kamata ranije preuzetih i uzetih kredita. Šta to znači? To, poštovani građani, znači da država iz redovnih prihoda ne može da servisira i vraća kredite, nego uzima nove. Kad dođemo do toga kakve kredite uzimamo, 6% plaćamo kamatu. Kada govorimo o kreditnom rejtingu, pa zašto plaćamo tolike kamate? Meni ovo liči, ministre Mali, kao da vi sami dajete kredite državi Srbiji. Rešili ste da plaćate sami sebi veliku kamatu. Juče kažete – mi to možemo i mi to hoćemo, kao da ste vi iz SNS izneli pare iz Srbije i sad dajete pare Srbiji sa kamatom koja je najveća. Vama je smešno. Smejte se i treba da se smejete. Smejete se građanima Srbije, koje omalovažavate i ponižavate i govorite im da je nikad bolje i nikad veće. Dalje, 1,6 milijardi ste predvideli za vraćanje tih kredita skupih, odnosno plaćanje kamate, izvinjavam se. U 2019. godini je to bilo 0,9 milijardi. Dakle, 2,2% BDP-a, poštovani građani Srbije i gospodo narodni poslanici, 2,2% odlazi na plaćanje kamata. A 1,2% je ceo budžet za subvencije u poljoprivredi, 1,2, za milion i 200 hiljada poljoprivrednika, za preko 500.000 poljoprivrednih gazdinstava. Za njih 1,2% za podsticaj subvencija, a 2,2% za vraćanje kamata za kredite. I naravno, javni dug, famozna priča o procentu BDP-a itd. Gospodine ministre, po procenama vašim i Fiskalnog saveta, sa ovim deficitom koji ste predvideli do kraja godine će javni dug iznositi 38,5 milijardi evra. Sledeće godine možemo očekivati da će biti 40 milijardi evra javni dug. Kad ste došli na vlast bio je 15 milijardi. Neko to mora da vrati. Milijarde su milijarde, bez obzira na to što vi želite da kažete - ali mi sada imamo BDP 76 milijardi. Ali, mi moramo to da vratimo. Vi ne uspevate i sa tim budžetom da vratite, nego uzimate nove kredite. Godine 2027, kad budu počeli da dolaze svi krediti na naplatu, tad ćete vi verovatno da kažete - e, pa sad neko drugi neka čupa kosu sa glave a mi odosmo, nama je bilo lepo. Zato ste napravili ovaj rebalans, prema potrebama grupe ljudi koji su izvođači radova i infrastrukturnih projekata vas iz vlasti i ovo je budžet za "Milenijum tim", za Zvonka Veselinovića, "Konkord vest" i za razne vaše kolege i prijatelje sa kojima se dogovarate u kafanama i preko SMS poruka. Vi to, ministre Mali, jako dobro znate kako se sa Zvonkom Veselinovićem dopisujete i dogovarate, šta je čija obaveza i koliko ćete da podignete vrednost zemljanih radova, na primer, na Koridoru Ruma-Šabac, pa sa 50 miliona evra na 75, vi i Zvonko se dogovarate. Tako to izgleda i zato u oceni Fiskalnog saveta i stoji kao jedna od najvećih zamerki i tajnost ugovora, nepostojanje javnih nabavki, potpuna netransparentnost trošenja para. Ponašate se kao da ste nasledili neki porodični ćup i hajde sad, ko može dublje da zavuče ruku, po njegovim nahođenjima, mišljenjima, on to i radi. Tako vi danas vidite ekonomiju i državu Srbiju. Ali, doći će dan, ministre, kad-tad, kad će neke koji su vas podržavali biti velika sramota što su to radili, a vi i drugi ćete da odgovarate za ono što ste radili u Srbiji. Gospodine Siniša Mali, vi ste šampioni tajnih ugovora, počev od "Er Srbije" preko "Beograda na vodi", Aerodroma "Nikola Tesla", RTB Bora, tajno, tajno, tajno, tajno, itd. A šta to krijete od građana Srbije? Šta krijete? Jer vi zastupate interese ove države ili interese nekakvih stranaca? Šta je tu više tajna? Ili pravite iluziju, kao što ste pravili iluziju kada je u pitanju borba protiv korupcije? Jedna od najvećih predstava Aleksandra Vučića i vas je bila hapšenje Miroslava Miškovića 2012. godine. Tada ste Miškovića predstavili kao najveći problem za ekonomiju, za siromaštvo, za propast države, itd. Uhapsili ste ga. Građani su vam poverovali da ćete se boriti protiv korupcije. Godine 2016. ste ga osudili na pet godina zatvora a 2017. godine je oslobođen. Evo, sada vidim da "Delta" traži odštetu od 12,5 miliona evra, koju će da plate građani Srbije iz svojih džepova. To je ta vaša borba protiv korupcije. A u međuvremenu, Mišković dobija "Sava centar", premijer došao da se slika, da čestita otvaranje "Sava centra", renovirali ste, napravili i smejete se građanima Srbije, smejete im se u lice, zato što vam veruju. Sram da vas bude! Govorite ovde o kupovnoj moći, o standardu i ostalim stvarima. Niste pomenuli, ministre, nijednom rečju inflaciju, koja je i dalje najveća u Evropi, 4,7%. Znate, da inflacija se prebija na džepove građana. Kad govorimo o ceni hrane, od 2012. godine porasla je za 78%. Godine 2022. mleko je bilo 155 dinara, sad je 227, ili 47% je za dve godine skočila cena mleka, 52% jogurta, 50% fete, 21% hleba, pileći file 21%, juneći but 25%, a vi kažete - sve je super i sve je odlično. Pričate o najboljoj ceni. Građanima Srbije ne treba najbolja cena, treba im najbolja plata i najbolji standard, da oni mogu sa svojim platama i penzijama da kupuju po onim cenama kakve jesu, a ne da ministar, odnosno premijer, kao prodavac u TV šopu napravi tezgu u Vladi. To nikad niko nije uradio. Treba da se stidite toga. Napravili ste predstavu od Vlade Republike Srbije. Držite tezge i pokazujete šta je pojeftinilo a šta nije. O čemu se ovde radi? Dajte ljudima dovoljno novca da mogu od svog posla da žive i da kupe to po cenama kakve jesu, a ne da ih zamajavate sa kojekakvim jajima od 11 dinara, što kaže vaš ministar Toma Mona da od toga može da se živi jedan dan. Za to vreme, vaš prijatelj i vaš kolega Željko Mitrović se sprda sa Srbijom, otvara vilu, repliku Bele kuće i kaže - pogrešio sam, trebao sam da napravim još veću vilu. Na otvaranju te vile Željka Mitrovića je bilo 3.000 ljudi, među njima elita iz vlasti, sa "Maseratijima", "Bentlijima", BMW-ima. Dakle, vi uživate, u stvari, i smejete se građanima Srbije, ponižavate, omalovažavate i kažete - nama je lepo a vi se snalazite, Siniša će već smisliti neku priču kako da progutate vi to ponovo i da kažete da ništa nije toliko loše. Kada govorite o platama, što se tiče plata lekara koje su i dalje najmanje u regionu, čisto poređenja radi, plata lekara specijalista u Srbiji je 1.200 evra, u Rumuniji 4.000 evra, u Sloveniji 3.000 evra, u Hrvatskoj i Crnoj Gori 3.000 evra, u Makedoniji veća plata 1.500 evra. Ako govorite o prosvetarima koji i posle povećanja jedva da će dostići tu vašu prosečnu zaradu, 800 evra Srbija, 1.000 evra Bosna, 1.200 evra Bugarska, 1.600 Hrvatska, 1.500 Slovenija. Ne pričate o medijalnoj plati. To je ona plata, ministre, vi to jako dobro znate, koju primi polovina građana Srbije. Ona je negde oko 660 evra. Nije na proseku. Naime, 149 opština u Srbiji ima platu na tom nivou, 149, manje od prosečne zarade. To je stanje stvari u Republici Srbiji. Kad govorimo o gorivu, i to mi nešto niste pomenuli oko vaše politike akciza i ostalih stvari. Godine 2021, gospodine Mali, cena barela je bila 71 evro, a cena dizela u Srbiji 147 dinara. Godine 2024. cena barela nafte je isto 71 dolar, samo što je cena u Srbiji skoro 200 dinara. Najskuplje gorivo plaćamo i mi kao građani i poljoprivrednici i svi ostali i tako se uzima novac kada se proda dve milijarde godišnje litara dizela, pa neka je to 50 centi, milijardu evra građana ode u budžet. Druge zemlje iz okruženja od kojih vi tvrdite da smo bolji ne uzimaju to. Naravno, govorili ste o zlatu, o rezervama itd. Ja sam ovih dana sa mojim kolegama iz Narodnog pokreta Srbije boravio na istoku Srbije, boravio sam u Boru, boravio sam u Zaječaru i tamo sam mogao da vidim kako ste taj deo istočne Srbije prepustili Kinezima i da čujem svedočanstva i svedočenja ljudi. Inače, da li znate, gospodine Siniša Mali, da je 2.000 hektara privatne imovine građana Bora upisano u vlasništvo "Ziđina"? Dakle, privatnu imovinu, ono što su nasledili od svojih predaka građani Bora preneli ste u vlasništvo, jedan kroz jedan, Kinezima, 2.000 hektara. Da li znate šta se nalazi na tih 2.000 hektara? Po procenama to je najveće nalazišta bakra i zlata u Evropi, a jedno od najvećih u svetu. Kaže da su procenjene rezerve 14 miliona tona bakra i 300 tona zlata. Kada se to, ministre, prevede u pare, to je 140 milijardi dolara. Toliko ste vi dali Kinezima uz tih 2.000 hektara, a to je, da bi građani znali, otprilike dva budžeta Republike Srbije ili tri naša javna duga. Tamo kako građani žive najbolje govore njihova svedočenja. Znate li šta kažu? "Proterani smo sa svoje imovine kao Srbi u Oluji i sa Kosova i Metohije. Vlast u Boru preti građanima, a štiti Kineze. Kinezi im kažu - to je naše ili prodaj ili ćemo ti oduzeti. Mi smo gazde, idite u Paraćin, do Paraćina je sve naše". Sram da vas bude! Sve vas koji ćutite na to danas i koji se pravite ludi na to što se tamo dešava i što mislite da niko ne zna da ste predali tu teritoriju i što ne govorite o kineskim kreditima, koliki su i kolikom im dugujemo i kako ćemo da im vratimo i da li smo reprogramirali ili nismo. To je vaša politika iluzija i voleo bih da mi odgovorite na to, ministre Mali, i to što je nacionalni stadion sa 13 milijardi skočio na 31 milijardu u ovom rebalansu, i pruga Zemun polje - nacionalni stadion sa 4,3 milijarde na 8,8 i saobraćajnica Ruma - Šabac sa 14,7 na 24 itd. Nemojte više da budemo, molim vas, najbolji i najjači, jer mi propadosmo dok smo mi, po vašim rečima, najveći i najbolji. Hvala. 

MARINA RAGUŠ: Dobro, jel to, to? Gospodine Aleksiću, u vašem obraćanju, evo ja sam pratila od početka do kraja vrlo pažljivo, vi ste prekršili nekoliko članova, pogotovo u delu održavanja reda na sednici Poslovnika koji sve nas obavezuje. Nisam htela da vas prekidam, pustila sam vas do kraja da pričate, ali ste uradili nešto što mislim da nije korektno i sad redovno se pozivate na strogo poštovanje Poslovnika, kada se javljate po Poslovniku. Ako bih to krenula da radim dve trećine poslanika ne bi dobilo reč i onda vas molim, zašto vas nisam prekidala, sa vrlo jasnim umišljajem, nemojte se onda pozivati na Poslovnik kada to druga strana sa pravom radi. Za prekršen kontekst koji je krajnje, koji su… Samo momenat, ja sa vama ne raspravljam, ja ovde održavam red na sednici. Zaboga, javite se, po Poslovniku dobićete reč. Nemojte da raspravljate sa mnom. Dakle, određene stvari iz privatnog života, sa kim se Siniša, potpredsednik Vlade, Siniša Mali, dopisuje ili ne, to možete van ove sednice, to je isključivo u sferi njegovog privatnog života, kao i mnoge druge stvari koje ste pomenuli. Dakle, mi treba da se dogovorimo da li radimo po Poslovniku ili opet ulazimo u haos. Ako radimo po Poslovniku ja sam vam navela šta ste sve prekršili. Dakle, član 109, član 107. Dakle, činjenice koje se odnose i ocene koje se odnose na privatni život drugih lica. Ja vas, dakle, nisam opomenula. Samo malo, što ste nervozni. Što ste nervozni? Ali, ja ovde imam pravo da održavam red na sednici, a ne vi, a vi ne smete da mi dobacujete. Sada bih ja trebalo da vas opomenem, a žao mi je jer ste toliko iz plata za svo ovo vreme izgubili. Nemojte, molim vas. Javite se po Poslovniku, svako će dobiti reč. Bez veze je da vas opominjem pa da vam na kraju oduzimam reč, ostaćete i bez tih prihoda. Nemojte, neću, ali javite se. Dakle, molim vas. Dakle, kad god postavim ovo pitanje vaše kolege kažu da kolega ima pravo, iz opozicije, to da radi zato što je to kontekstualizacija. Recite mi samo – kakve veze ima pomenuti Zvonko Veselinović sa rebalansom ovog budžeta? Jel imate dokaze? Imate neke dokaze za to? Imali ste sat vremena da postavite pitanja. Dakle, molim vas. Znači, svako sledeći imaće pravo na istu kontekstualizaciju, dakle na istu kontekstualizaciju, a onda to znači – nećete dobijati reč po Poslovniku ili ću prekidati kad imate repliku ili pozivate se na Poslovnik. Ne mogu određena pravila da važe za jedne, a da ne važe za druge. Molim vas. Dakle, to je bila moja poenta. Sada, po Poslovniku, jel tako? Izvolite, morate da navedete član. Reč ima gospodin Srđan Milivojević. 

SRĐAN MILIVOJEVIĆ: Naravno, gospođo Raguš, vi i ja smo stari parlamentarci. Član 32. stav 2. koji kaže: „potpredsednik Narodne skupštine koji sa mesta predsednika ima ovlašćenja predsednika Narodne skupštine“. Znači, nemate veća ovlašćenja od predsednice Narodne skupštine, nego ista ovlašćenja kao i ona da održavate reda na sednici. Ovde su prisutni ministri i morate da razumete, mi govorimo o trošenju budžetskih para i ne govorimo mi o nekoj privatnoj prepisci drugara, prijatelja, familije i rodbine, mi govorimo o teškim zloupotrebama budžetskih sredstava koja isplivavaju kroz prepiske ljudi ne u privatnoj komunikaciji koja je nedostupna javnosti, nego u nečemu što je dostupno javnosti, o čemu smo gospodin Aleksić i ja, kao što ste nas sada savetovali, bili kod tužioca za organizovani kriminal, predali krivičnu prijavu i nikada nismo dobili odgovor šta se u vezi toga dešava. Razumem ja i cenim vaše nastojanje da negujete jedan demokratski dijalog ovde u Skupštini, to je vrlo pohvalno u odnosu na gospođu Brnabić, ali morate da razumete – mi zaista ne želimo nikoga da vređamo ovde. Ne iznosimo podatke o privatnim podacima, o zdravstvenom stanju, a bilo je i toga u ovoj sali, mi samo ono što je javno dostupno, što su funkcioneri SNS jedan o drugome govorili. U tom kontekstu se pominju prepiske i ti dokumenti koje iznose narodni poslanici. Zahvaljujem vam se. 

MARINA RAGUŠ: Želite da se Narodna skupština izjasni? Gospodin Jovanov, u ime grupe. Izvolite. 

MILENKO JOVANOV: Sve ovo što ste poštovani građani imali prilike da čujete, čuli ste od čoveka koji je delom pokazao kako se on odnosi prema budžetu i koji je delom pokazao kako on vidi upravljanje javnim finansijama. Dakle, ovo nije neki nov čovek, čovek koji se pojavio u politici niotkuda, to je čovek koji je bio predsednik Opštine Trstenik dugi niz godina, a tu opštinu je vodio tako da mu je DRI našla 14 tačaka kršenja budžeta. Dakle, u 14 tačaka je kršio budžet kao predsednik Opštine Trstenik. E tako je on raspolagao budžetom. Govorio je o tome da su niske plate i on se zaista borio za povećanje plata, sebi. Prva stvar koju je uradio kao predsednik Opštine Trstenik je da sebi povećao platu. Tako on doživljava borbu za povećanje plata. Računa, kada već ne može svim građanima, ajde da krene od sebe, po onoj narodnoj Bog je prvo sebi bradu napravio, pa i on prvo sebi platu da podigne, a za ostalo će kada bude bilo vremena. Nažalost, ni za koga drugog nije bilo vremena, osim za njega. Naša borba protiv korupcije je izgledala tako da DRI dođe u Opštinu Trstenik, utvrdi na 20 stranica kršenje zakona, procedura, kršenje Zakona o javnim nabavkama, nabavke u četiri oka itd. ali onda onaj koji treba da odgovara krivično za to, otrči kod sudije za prekršaje, dogovori se da prekršajno odgovara da bi po pravilu „ne bis in idem“ bio oslobođen krivične odgovornosti prekršajnom presudom. Najzad, posle 20 dana turneje po Americi, jel vidite kako ide žestok napad na kineske investitore, ne smemo dozvoliti da srpski parlament postane poprište za nekakva proksi prepucavanja ovde između SAD i Kine, zato što je neko bio, pink je video Tita, a neko je video Vašington pa sada u tom kontekstu mora da pokaže privrženost. Najzad, pošto je pričao o tajnim dokumentima, najtajniji dokument je diploma ovog čoveka. Taj dokument svi kažu da postoji, ali niko nikad nije video. Hvala. 

MARINA RAGUŠ: Reč ima prvi potpredsednik i ministar finasnija, gospodin Siniša Mali. Izvolite. 

SINIŠA MALI: Hvala puno. Poštovani narodni poslanici, uvaženi građani Srbije, pokušaću na nekoliko stvari koje je prethodni narodni poslanik izrekao da dam odgovore. Radi se o čistoj demagogiji i radi se o neviđenom licemerju rekao bih, obzirom na to da je poštovani narodni poslanik učestvovao u radu prethodne vlasti, pa ću iskoristiti vaše i svoje vreme da vas upoznam sa rezultatima prethodne vlasti. O tome je i poslanik Jovanov govorio malo, ali nije problem i nije na odmet da ponovim to. Ono što je interesantno i na neki način je suština izlaganja koja ste imali priliku da čujete, nemogućnost, neumeće sabiranja, množenja ili deljenja nekoliko brojeva. Po tome je uvaženi narodni poslanik bio poznat i po ocenama koje je imao u srednjoj školi. Daću vam konkretan primer za to. Citiram, kaže – učešće budžeta poljoprivrede u BDP je 1,3%. Evo, uvaženi narodni poslanici, poštovani građani Srbije, budžet za poljoprivredu 237 milijardi dinara, BDP 8.946, podelite ta dva broja dobićete 2,64%, a ne 1,3%, ali, nije važno, on je to samo promašio za duplo. Dakle, nikakav problem to za njega nije, na kraju krajeva, osim laži i neistina od njega niste imali priliku ništa drugo ni da čujete. Dakle, broj jedan kada je u poljoprivreda u pitanju potpuno pogrešna informacija. Tajni ugovori, ne znam na koje tajne ugovore mislite, s obzirom da je ugovor o „Beogradu na vodi“, javan, stavljen na stranicu, veb stranicu Vlade Republike Srbije, dan nakon što je potpisan, imate priliku da vidite i prava i obaveze i sve ostalo. Samo nekako niko da pomene da od najružnijeg dela grada smo napravili najveće gradilište u ovom delu Evrope i potpuno promenili izgled našeg Beograda, a vi se niste potrudili, ah, da, izvinjavam se, vi ste samo pljačkali Trstenik. Dakle, niste se ni potrudili da promenite nešto u ovom gradu na bolje. Jedan onaj brod, stari bord od groblja brodova koji su bili tamo parkirani, mogli ste da pomerite, ali naravno, da niste. Govorite o Boru i Majdanpeku, vi govorite o Boru i Majdanpeku, koji ste bili u vlasti do 2012. godine, koji ste planirali tamo da gajite bambus i kikiriki. Nije vas sramota. Hteli ste da ostavite sve te ljude bez posla. Da vas podsetim da kada je Ziđin u pitanju, nije to zemljište dato Kinezima, to je samo vaše neznanje. Republika Srbija ima strateško partnerstvo sa kompanijom Ziđin i mi smo suvlasnici 37% tamo, a od privatnika ko želi da proda svoju zemlju, naravno, ima pravo da proda. Pogledajte sada informaciju s obzirom na to, da u vaše vreme, još jednom, ste hteli da gajite kikiriki i bambus, tamo u Majdanpeku i u Boru, danas je prosečna zarada u Boru 900 evra, 900 evra, iznad proseka u Srbiji koji je 818 evra. Prosečna zarada u Majdanpeku 820 evra, na nivou prosečne zarade u Srbiji, a bila je u vaše vreme 2012. godine 380 evra, 380 evra, naspram 820. Pa, idite vi i recite tim ljudima da je Ziđin loš, da je politika ove vlade loša, da ne treba da otvaramo fabrike, da ne treba da se bavimo novim investicija, nego je pak trebalo, kao što vaša ideja bila da se građani Bora i Majdanpeka bave uzgajanjem kikirikija i uzgajanjem bambusa. Kada su plate lekara, medicinskih sestara i prosvetara u pitanju, pa, treba da vas je sramota. Evo vaše vreme, pa ću pročitati precizne podatke, znam da se on ne snalazi u brojkama, ali nije važno. Dakle, doktor specijalista je 2012. godine imao platu 67.540 dinara, u januaru 2025. godine, sa povećanjem koje planiramo od 8% imaće platu 160.496 dinara, 67.000, na spram 160.000 hiljada. Lekar opšte prakse u vaše vreme, uvaženi narodni poslaniče, dok ste vi vladali, žarili i palili, je imao platu 53.000 dinara, od 1. januara imaće 128.000 dinara. Medicinske sestre koje pominjete, 2012. godine imale su prosečnu platu od 32.000 dinara, sa povećanjem od 1. januara imaće 86.600 dinara. Pa, jel to pokazuje vašu brigu o ljudima tada ili sada, pa, ste sada kao da ste pali sa neba našli vi zabrinuti za ljude. Em, bi ste u Majdanpeku i Boru da oni gaje kikiriki i bambus, em, niste u vaše vreme, kada ste imali priliku, vodili računa ni o platama prosvetara ni o platama medicinskih sestara ni o platama doktora ni o platama nikoga, osim vaših privatnih džepova, nikom drugom ništa od vas nije ni bilo u interesu. Kada se tiče, i što se tiče naše ekonomske politike, ja se sećam kada smo čak 2019. godine imali suficit u budžetu, onda ste kukali i vikali kako je glupo da imamo suficit, zato što to znači da ne znamo kako da planiramo i ne znamo da upravljamo javnim sredstvima. Sada kad imamo deficit vi kažete i deficit je loš. Pa, ili ste muzičar ili niste muzičar. Hajde odlučite šta je dobro po vama, da imamo deficit ili da imamo suficit, ali nije loše da imamo deficit, koga god da pitate ko se razume u ekonomiju, uvek je dobro da potrošite malo više, ali u projekte koji se isplate, u projekte koji doprinose stopama rasta, u projekte koji menjaju kvalitet infrastrukture, čine vašu ekonomiju konkurentnijom, atraktivnijom. Nije čudo, i nije slučajno, uvaženi narodni poslaniče, što imamo tu drugu po veličini stopu rasta BDP, i nikada nisam rekao da je to najveća u istoriji, rekao sam da smo drugi u Evropi u prvih šest meseci ove godine. Ima jedna stvar koja je veoma važna i koja razlikuje te stope rasta o kojima ste vi govorili od ove sada. Ova sada stopa rasta, s obzirom na to da smo krenuli u visoke stope rasta još od 2019. godine, uprkos i koroni, uprkos svim globalnim izazovima, dakle, ona je stabilna, i ona je dugoročna, za razliku od stopa rasta koje su bile tokom dvehiljaditih, pa se jedne godine zbog visokih priliva od privatizacije desi da imate veću stopu rasta, sledeće godine to padne. Dakle, to nije bilo na bazi dugoročne strategije rasta i razvoja, i ili ekonomske politike koju je Vlada tada sprovodila, već ad hok, ako se nešto u međuvremenu desi, prodaja nekog Mobtela. Vi ste prodali, da vas podsetim i NIS za 400 miliona evra, dakle, sam oda vas podsetim kako je to bulo u vaše vreme i onda nekako BDP poraste, pa, svi nešto pomislimo, građani pomisle da je nešto bolje. Pa, ne, nije. Ovo je sada održiv rast. To je reč koju treba da zapamtite. Dakle, održiv rast, održiv razvoj, na stabilnim osnovama, koji se zovu domaća tražnja, o tome sam govorio juče, niste slušali. Dakle, porast plata, porast penzija, porast minimalne zarade. I, da se vratim na to da ne bude da vam nisam odgovorio. Dakle, od 2020. godine nominalno povećanje penzija u Srbiji je 93,2%, imajući u vidu inflaciju 43,6%, realno povećanje je 34,4%. Nominalno povećanje zarada 94,3%, ako imate u vidu inflaciju 43,6%, realno povećanje zarada, dakle iznad nivoa inflacije 35,3%. Minimalna zarada, nominalno povećanje za ove četiri godine 98,3%, ako imate i uzmete u obzir inflaciju 38,1% realno povećanje. Zato je izveštaj MMF-a, zato izveštaj Svetske banke, zato izveštaj kreditnih rejting agencija kaže da je rast, naš rast BDP zasnovan na rastu domaće tražnje, jer nam u realnom iznosu rastu plate, penzije i minimalna zarada. Da li je sve idealno, pa, nije. Nikada to nisam rekao i nikada nisam rekao da je u Srbiji samo raste cveće i da ne znam šta, ne, rekao sam da je teško, da se borimo. Da li je bolje nego što je bilo u vaše vreme? Apsolutno jeste. Nemate nijednu cifru nijedan broj koji pokazuje, ili ukazuje suprotno. Dakle, mnogo toga je još pred nama. Mnogo toga smo uradili, a mnogo toga još treba da uradimo. Vi treba da se setite vaše politike koja je dovela do gubitka 550 hiljada radnih mesta, sa zatvorenim fabrikama. Pogledajte sada, nikada veći broj fabrika u Srbiji. Pogledajte sada, nikada veći broj radnih mesta. Treba da vas je sramota i zapitajte se zašto je 2021. godine 52% mladih, svaki drugi mlad čovek u Srbiji bio bez posla, danas je taj broj samo na 20%, za nas je to i dalje visoko i borimo se za svako novo radno mesto, za svaku novu fabriku. I, kroz rast plata, rast penzija, kroz dalja ulaganje kroz infrastrukturu, dalje ulaganje u Ekspo, projekte kao što je Nacionalni stadion, projekte kao što je „Beograd na vodi“, u nove bolnice, u nove škole, u nove vrtiće. Da, uvaženi narodni poslaniče mi menjamo Srbiju, menjamo Srbiju na bolje. Ono što je vama problem kada govorite o ekonomiji, što je to vama potpuno nešto novo, slika i prilika takve Srbije nije slika i prilika koju ste vi vodili, u kojoj ste vi imali glavnu reč. Ovo je slika jedne drugačije, uspešnije, pobedničke Srbije i mi ćemo sa tom politikom i nastaviti. Hvala puno. 

MARINA RAGUŠ: Gospodine Aleksandar Jovanović, po Poslovniku samo molim vas navedite član. 

ALEKSANDAR JOVANOVIĆ: Član 107. Dakle, govornik na sednici je dužan da se izražava i poštujući dostojanstvo Narodne skupštine. Više puta je gospodin Mali prekršio član 107. Samo da obavestim sve vas, da je gospodin Mali 2001. godine bio direktor Centra za privatizaciju, a do 2003. godine direktor Centra za tendere. Gospodine Mali, to je vaš vreme, a ne nečije tuđe kao što vi govorite. Nemojte više da se folirate ovde. Sram vas bilo. 

MARINA RAGUŠ: Vi ste verovatno svesni da je ovo replika tako da vam oduzimam od vremena grupe. Prvi potpredsednik Vlade, gospodine Siniša Mali. Izvolite. 

SINIŠA MALI: Hvala puno. I vi izgleda malo sa brojevima, pa sami ste rekli – tačno je, od 2001. do 2003. godine, a ja govorim o pogubnoj politici dok je ovaj bivši gradonačelnik jednog grada bio u vlasti od 2008. godine do 2012. godine, aj malo saberite te godine. 2001. – 2003, godina, naspram 2008. – 20012. godine, pa sam je on pričao o visokim stopama rasta nakon toga. Pa, ne nerviram se samo mi je teško kada vidim da vam matematika ide loše, osim kada idete po gradilištima po Srbiji, zajedno sa vašom narodnom poslanicom. Hvala puno. 

MARINA RAGUŠ: Dakle, član. 106. stav 3. za vreme govora narodnih poslanika ili drugih učesnika u pretresu, u ovom slučaju člana Vlade, nije dozvoljeno dobacivanje, odnosno ometanje govornika na drugi način, kao i svaki drugi postupak koji ugrožava slobodu govora. Molim vas da nadalje poštujete to. Jer u redu? Jeste. Da li ima još nekog po Poslovniku? Gospodin Đorđe Stanković. 

ĐORĐE STANKOVIĆ: Hvala predsedavajuća. Član 104. ovo se sada pozivam baš na ono što ste vi pokušali da napomenete, a to je da ako narodni poslanik ili u ovom slučaju predstavnik u svoj izlaganju na sednici uvredljivo se izrazi prema narodnom poslaniku, čiji je član iste političke grupe, onda ima pravo na repliku da se razumemo. U ovom slučaju Siniša Mali je rekao da je neko pljačkao i imajte u vidu da ste imali sve vreme ovog sveta da bilo koga od nas ovde iz opozcije procesuirate, a mi to vreme nismo imali, a pošto će to vreme doći, onda ćemo videti kako će tada da se stvari odvijaju. Svakako, molim vas da i vi opominjete ovde one koji govore kada se izražavaju neprikladno, isto kao što hoćete da pominjete nas. Mislim da je tu važan reciprocitet. Miroslav Aleksić je u ovom slučaju više puta bio prisutan kada su se pričale laži i svaki put je tražio repliku a niste mu dozvolili, pa bih vas molio da mu sada date priliku da odgovori. Hvala. 

MARINA RAGUŠ: Vama je jasno da se dobar deo replike faktički zloupotrebili, a samo momenat, dozvolite, ne možemo da se čujemo ako istovremeno pričamo, tako da će to vreme biti oduzeto od vremena grupe, a navešću vam kontra primer, kada je vaš kolega o kome ste govorili, šef vaše poslaničke grupe, pričao o privatnoj žurci Željka Mitrovića, on je sve funkcionere SNS, de fakto nazvao kriminalcima. Ne možemo istovremeno, dakle, ja mogu sada da potražim stenograme i da idemo deo po deo, ja sam vas samo molila, ono što sebi dajete za pravo, to onda morate da date svima ili strogo poštovanje Poslovnika. Ovo vam je kontekstualizacija, kako ste vi meni objasnili pre izvesnog vremena. Gospodine Aleksiću, po kom osnovu vi hoćete? Ko vas je direktno pomenuo? Direktno vas je pomenuo, ne nije. Gospodin Dušan Bajatović, izvolite. 

MIROSLAV ALEKSIĆ: Nemojte to da radite, zašto to radite, objasnite kako samo ja ne mogu da dobijem repliku, a juče je Ana, davala svima reč?

MARINA RAGUŠ: Ja se izvinjavam gospodine Bajatoviću, ako nije problem malo da sačekate, pa ću vam malo kasnije dati reč. Gospodin Miroslav Aleksić je mene ubedio, uverio da je imenom i prezimenom pomenut. To je stav 2. član 104. i da mu to garantuje pravo na repliku. Ja sam molila kada dobijemo stenogram, ukoliko nije imenom i prezimenom pomenut, da se izvine zbog ove zloupotrebe. Dakle, nije sporno vaših dva minuta, nego radi se o principu. Ako sebi dajete za pravo, molim vas, nemojte to da oduzimate svim ostalim poslanicima. Dakle, gospodine Aleksiću, vi ćete dobiti svoje pravo na repliku. 

MIROSLAV ALEKSIĆ: Hvala gospođo predsedavajuća i reći ću vam da nisam pomenut po imenu i prezimenu, ali je ministar odgovarao meni, taj kolega Jovanov vrlo jasno posle moje diskusije i do sada je praksa bila da svi dobiju replike, ne znam zašto ja ne bih dobio i hvala na tome. Dakle, što se tiče mene, nikada nisam bio deo republičke vlasti u Srbiji, bio sam deo lokalne vlasti u Trsteniku, za razliku od vas ministre Mali. Što se tiče vaših insinuacija na moju matematiku, ja nisam ministre Mali doktor kao vi, ali u NPS postoje pravi doktori koji nisu plagirali svoje doktorate i koji mogu da vam kažu da 900 miliona za podsticaj u poljoprivredi je 1,2 posto budžeta ili 105 milijardi dinara ili 900 miliona, 76 milijardi, to ste vi napisali. Dalje, što se tiče strateškog partnerstva sa Ziđinom, to je najveća zabluda, jer postoje dve firme Ziđing Koper i Ziđing Majning, u jednoj je država Srbija partner sa 37 posto, i to je ova koja je privatizovana RTB Bor, a ova Ziđing Majning ima dve hiljade hektara ili dve hiljade fudbalskih stadiona, gde se nalazi zlato i bakar u vrednosti od 140 milijardi. I na kraju gospodine Mali, što se tiče Beograda na vodi, nikada niste rekli ni koliko se prihoduje, ni ko je investitor, ni kako to finansira. Ja nisam hteo vama da govorim, iako ste vi mene nazvali pljačkašem i nisam hteo da govorim o vašim stavnovima u Bugarskoj, ni o Alta banci koju ste za 50 miliona prodali vrednosti IMT, za 1, 80 milijardi, ni o Magma farmaciji, nisam hteo da pričam ni o vašim luksuznim stanovima, 45 računa u raznim bankama u of šor zonama, na Devičanskim ostrvima, itd. Vi ste sinonim za pljačku i korupciju i kao takav ste dobili mandat da čuvate budžet. 

MARINA RAGUŠ: Prvi potpredsednik Vlade, Siniša Mali, izvolite. 

SINIŠA MALI: Dakle, dovoljno govori o osobi koja se malopre javila što je niko nije pomenuo, a kada neko pomene da je nešto opljačkao on se sam autoprojektovao i shvatio da je on pomenut i odmah se javio. To vam govori o njegovoj savesti i na kraju krajeva šta je radio i kako je radio. Rekli ste da je zabluda Ziđin i citiram kako ste rekli – zabluda je to što ljudi imaju sada mnogo veće plate nego što su imali dva tri puta veće plate, pre samo 12 godina i zabluda je to što porodice u Boru, Majdanpeku na istoku Srbije imaju sigurnu budućnost, što ljudi više sa istoka Srbije ne odlaze, nego ostaju, vraćaju se nazad. Interesantna politika sa vaše strane. Na svu sreću, drago mi je da tu politiku sprovodite i u praksi. Tako i prolazite na izborima. Što se tiče Beograda na vodi, pošto imate te doktore nauka u vašoj stranci, pa samo pogledajte dve stvari. Prvo, ugovor koji je javan, dakle, objavljen na veb stranici Vlade Republike Srbije 2013. godine. Ako je slučajno ne znam sada na engleskom pa ne razumete naći ćemo nekog da prevede. S druge strane, pogledajte godišnje finansijske izveštaje koje preduzeće „Beograd na vodi“ podnosi Agenciji za privredne registre. Od tolikih doktora nauka, znam da to vama ne ide, ali verovatno imate te koji brojke mogu da pročitaju i analiziraju na pravi način. Videćete da je reč o jednom veoma uspešnom preduzeću u kome Vlada Republike Srbije, država Srbija, građani Srbije imaju manjinsko učešće, gde zajedno učestvujemo ne samo u izgradnji jednog lepog projekta, nego i promeni i imidžu i perspektivi Srbije. Što se tiče vaših ličnih uvreda, ja bih vas molio da što više pričate o tim glupostima koje ste naveli, što više, što detaljnije pred svim građanima Srbije, pred svim narodnim poslanicima ovde. Ko Boga vas molim, samo o tome pričajte, jer to dovoljno govori o vama, a ja ću posle da vidim na koji način, šta ćemo i kako ćemo da vi to što govorite i dokažete, jer ono što je moja profesorka Maskareli, profesorka latinskog u Petoj gimnaziji, govorila - kada ne znate šta da kažete, nekada nisam ni ja znao, pa kaže: „Lupetarum, lupetarum. Sedi, Siniša“, tako i ovaj narodni poslanik kada ne zna šta da kaže iz besa, obesti – lupetarum, lupetarum. Hvala puno. 

MARINA RAGUŠ: Reč ima ministar Aleksandar Martinović. Izvolite. 

ALEKSANDAR MARTINOVIĆ: Dame i gospodo narodni poslanici, pre svega, moram da kažem da je potpredsednik Vlade gospodin Siniša Mali apsolutno u pravu kada kaže da je to bilo u njihovo vreme. Evo i zašto. Ja sam godinama proveo ovde u klupama Narodne skupštine i jako dobro znam genezu nastanka svih vas. Svi ste vi, svi do jednog, svi vi koji ovde sedite ste derivati ili, kako bi rekao moj pokojni kolega Zoran Krasić, različita agregatna stanja Demokratske stranke, G17 plus i Demokratske stranke Srbije, svi vi Zeleno-levi frontovi, Ekološki ustanci i pitaj Boga kako se sve zovete. Dakle, svi ste nastali iz Demokratske stranke, iz G17 plus i iz Demokratske stranke Srbije i zbog toga je to vaše vreme zaista postojalo. Dakle, svi ste vi deo tog vremena i svi ste vi baštinici loše politike koja je vođena u Srbiji od 2000. godine do 2012. godine. To što su se personalno promenili ljudi, to što su ljudi promenili nazive stranaka, to ne znači da su promenili politiku. Vi vodite istu politiku kakvu su vodili Demokratska stranka, G17 plus, Demokratska stranka Srbije, odnosno DOS od 2000. do 2012. godine, tako da je Siniša potpuno u pravu kada kaže da to zaista jeste bilo vaše vreme. Hteo sam juče da se javim za reč, međutim bilo je već 18 časova, pa nisam uspeo da stignem i moram da se osvrnem na nekoliko konstatacija koje je izneo gospodin, ne vidim ga tu, Lutovac. Pričao je o tome koja je njihova politika za Kosovo. Politika za Kosovo je da pobegnete u Rumuniju. To je vaša politika za Kosovo. Tako ste branili Kosovo. Tako vam je predsednik države i predsednik stranke branio Kosovo i Metohiju 17.februara 2008. godine. Pobegao je u Rumuniju čovek i ta politika bežanja je vaša politika i dan danas. Što se tiče Kancelarije za Kosovo i Metohiju, juče ste krajnje bezobrazno, krajnje licemerno, smejući se u lice Srpskom narodu, pre sveta na Kosovu i Metohiji, pominjali Kancelariju za Kosovo i Metohiju kako je rebalansom budžeta dobila znatno više novca nego inicijalnim budžetom za 2024. godinu, a nećete da kažete ono što verovatno znate, a možda i ne znate, ali siguran sam da znate da preko Kancelarije za Kosovo i Metohiju idu sva plaćanja Republike Srbije prema, pre svega, Srbima i ostalim građanima Republike Srbije koji žive na teritoriji AP Kosovo i Metohija i koju Republiku Srbiju priznaju kao svoju državu. Između ostalog, Ministarstvo poljoprivrede, šumarstva i vodoprivrede uoči donošenja rebalansa budžeta prenelo Kancelariji za Kosovo i Metohiju 200 miliona dinara kao vid podrške, odnosno podsticaja našim poljoprivrednim proizvođačima koji žive na Kosovu i Metohiji, koji zbog režima Aljbina Kurtija ne mogu da direktno dobijaju podsticaje iz budžeta Republike Srbije i onda vi juče bezobrazno kažete – pogledajte koliko ste podigli sredstva za Kancelariju za Kosovo i Metohiju, kao da sav taj novac ide u džepove Petra Petkovića i njegovih saradnika. Ne, ide za naš narod na Kosovu i Metohiji, kome mi na svaki mogući način hoćemo da pomognemo. Mi ne odustajemo od borbe za Kosovo i Metohiju, ako hoćete da vidite, između ostalog, i po rebalansu budžeta. Nismo odustali ni od jednog razvojnog projekta koji se tiče opstanka, pre svega, srpskog naroda i ostalih nealbanaca na Kosovu i Metohiji. Neki dan ste spominjali na konferenciji za novinare… Žao mi je što nisam mogao da budem na sednici Odbora za poljoprivredu, ali baš u petak je bilo mnogo obaveza. Bili smo u Batajnici. Posle toga je bila sednica Vlade, pa je bila sednica Štaba za vanredne situacije. Nisam mogao da budem na sednici Odbora za poljoprivredu, šumarstvo i vodoprivredu i vidim da ste posle tog odbora održali konferenciju za novinare, gde ste rekli da ministar poljoprivrede više brine o litijumu nego o poljoprivredi. Ja ću vam sada reći moj stav, da ne bude nikakve zabune. Ja sam za to da Republika Srbija iskoristi sve svoje prirodne, odnosno mineralne sirovine i sva svoja prirodna blaga da bi unapredila životni standard svojih građana, da bismo pojačali naš ekonomski razvoj, da bismo unapredili našu industriju, pa samim tim i našu poljoprivedu. Kada bude bilo više radnih mesta, kada budemo imali nove investicije, kada budemo imali veći rast BDP-a biće više novca, između ostalog, i za naše poljoprivredne proizvođače, imaćemo više novca za podsticaje. Što se tiče kopanja litijuma, povezaću ga sa uvođenjem vojnog roka. Dame i gospodo narodni poslanici, evo u čemu je veza. Ako pažljivo slušate izlaganje ovih različitih agregatnih stanja bivših stranaka DOS-a, nigde u svetu ne postoji rudnik litijuma, apsolutno nigde i sada vas pitam – ako nigde ne postoji rudnik litijuma, pa kako se na godišnjem nivou proizvode milioni i milioni mobilnih telefona? U svakom mobilnom telefonu je litijumska baterija. Kako se proizvode električni automobili koji idu na litijumske baterije? Gde se nalaze ti rudnici litijuma? Da li se nalaze na Marsu ili se nalaze u nekoj konkretnoj zemlji? Pa, nalaze se. Vi kažete da nema nigde rudnika litijuma, isto kao što ste nas ubeđivali 2009. i 2010. godine da nigde u Evropi ne postoji obavezno služenje vojnog roka. Eto, u tome je veza. Dakle, 2009. i 2010. godine ubeđivali ste nas… Evo, ja sam sedeo ovde kao narodni poslanik opozicije. Ubeđivali ste narodne poslanike, građane Srbije. Trudili ste se iz petnih žila da nam objasnite šta će nam vojska, Srbija više nema neprijatelja, nema više ratova u svetu, svi sporovi se rešavaju mirnim putem, ne treba nam vojska, vojska je skupa, a na kraju krajeva, nigde u Evropi, kaže, i ne postoji obavezno služenje vojnog roka. To je bilo vaše obrazloženje odluke da formalno suspendujete, a faktički ukinete obavezno služenje vojnog roka. Šta se onda desilo? Malo po malo mi saznajemo ova zemlja ima obavezu služenja vojnog roka, ona zemlja ima obvezu služenja vojnog roka. Ispada da najveći broj zemalja u Evropi ima obavezno služenje vojnog roka, a da je manji broj onih koji nemaju. E, tako vam je isto i sa litijumom. Nema ga ovde, nema ga onde, niko ne kopa, a svi proizvode mobilne telefone. Niko ne kopa litijum, a svi proizvode električne automobile. Tako ste nas isto ubeđivali i za vojsku, niko nema vojsku, posle nekoliko godina ispostavilo se, ne da imaju vojske, ljudi, pitanje je samo daj Bože da ne izbije treći svetski rat, besne ratovi svuda u svetu, besne ratovi maltene u našem okruženju. Već dve godine traje rat u Ukrajini. Pitanje je da li će Izrael da zarati da napadne Liban ili da zarati sa Iranom. Gde je sad vaša priča? Gde su sad vaše obaveštajne agencije na koje ste se pozivali te 2009. i 2010. godine, da će biti sveopšti mir, da nema ratova, šta će Srbiji vojska, bolje da mladi rade nešto drugo, a sad se ispostavilo da nam vojska i te kako treba i da svaka država radi na jačanju svoje vojske. Dakle, kao što ste lagali za litijum danas, tako ste lagali za vojsku da nigde ne postoji obavezno služenje vojnog roka, pa se na kraju ispostavilo da i te kako postoji. I ne da se države ne naoružavaju, nego svaka radi sve ono što može da ima što više naoružanja, neke da bi napadali druge zemlje, a mi da bi odvraćali druge da ne napadnu nas. Eto, u tome je veza između litijuma i vojske. Dakle, uvek je vaša politika zasnovana na lažima, na govorenju neistine i na plašenju naroda. To je jedino što umete da radite. E, sad, što se tiče poljoprivrede, vidim da ovih dana lijete krokodilske suze, Srbija nedovoljno izdvaja za poljoprivredu, teška je situacija u poljoprivredi, zašto ne izdvajate 10% budžeta, zašto ne preduzmete ovu ili onu meru? Evo, ja ću vam sad izneti vrlo precizne podatke iz vašeg vremena, dakle, vašeg vremena, to jeste bilo vaše vreme, bilo je očajno za Srbiju, ali je za vas bilo super. Sećam se ja vas iz tog perioda, bili ste moćni, bili ste jaki. Dolazili ste u Narodnu skupštinu sa obezbeđenjem, sa besnim automobilima. Sećam se ja malo duže nego što se vi, neki od vas sećaju. Dakle, 2004. godine, kada je u pitanju premija za mleko, vi koji kažete - zašto ne ulažemo u stočni fond, zašto nemamo više stoke, evo, dame i gospodo narodni poslanici, koliko su oni brinuli o stočnom fondu i o našim poljoprivrednim proizvođačima koji su se bavili i u njihovo vreme proizvodnjom mleka. Dakle, 2004. godine, to vam je prva Vlada Vojislava Koštunice, premija po litri mleka 4,25 dinara. Zatim, 2005. godine takođe prva Vlada Vojislava Koštunice 4,15 dinara po litri mleka, 2006. godine isto Vlada Vojislava Koštunice 3,5 dinara po litri mleka, 2007. godine, e, 2007. godina, to vam je epohalna godina u političkoj istoriji Srbije, desilo se istorijsko pomirenje dve do tada stranke koje su ratovale na krv i nož, DS i DSS, to je Vlada koja je formirana 15. maja 2007. godine, 15 minuta pred ponoć, tako što je Tomislav Nikolić izašao za govornicu Narodne skupštine i rekao - očigledno je da ste se dogovorili vi iz DS i DSS da napravite Vladu, evo mi radikali se više nećemo javljati za reč, izaberite vi tu vašu Vladu, pa da vidimo šta će ta Vlada da uradi. I šta je uradila ta druga Vlada Vojislava Koštunice 2007. godine? Plaćali su litru mleka 2,5 dinara. Godine 2008, to je epohalna godina, sećate se penkala Božidara Đelića iz 2008. godine, kaže – ovim penkalom sam potpisao Sporazum o stabilizaciji i pridruživanju sa EU, 29. aprila 2008. godine, a izbori su bili 11.maja. Znači, daj na vrat na nos samo nešto da potpišem da mi to bude argument za izbore. Ni na koji način niste zaštitili domaćeg proizvođača, ni na koji način niste zaštitili ljude koji se u Srbiji bave proizvodnjom kukuruza, pšenice, soje, suncokreta, mleka, mesa, itd. Otvorili ste naše tržište za relativno kvalitetnu i relativno jeftinu robu iz EU bez ikakvih barijera, ali važno je bilo da se baš 29. aprila potpiše SSP, jer vam je to bio ključni argument za izbore koji su bili nekoliko dana posle toga. I onda nama danas spočitavate - a zašto ne zaštitite domaće tržište. A kako da ga zaštitimo na način kako bi mi hteli kad nas obavezuje Sporazum o stabilizaciji i pridruživanju iz 2008. godine, koji je ratifikovan u svakoj zemlji članici EU? Dakle, te 2008. godine, kada je Boža Đelić čuvenim penkalom potpisao SSP i praktično dokusurio srpsku poljoprivredu, gospoda koja nas danas kritikuju plaćala su litru mleka 1,9 dinara. Zamislite tu mizeriju. Pa, ljudi nisu hteli da podnose zahteve da im se isplaćuje premija za mleko. Više ih je koštala taksa za podnošenje zahteva nego što je vredela ta litra mleka. I onda vi nama danas držite lekcije o tome zašto ne brinemo o proizvođačima mleka. Kako vas, bre, nije sramota? Jel vi mislite da niko se ničega u Srbiji ne seća? Godine 2009. Vlada Mirka Cvetkovića, genijalca, „Ces Mekon“, Nikezić, dodatno smanjuju premiju za mleko 1,4 dinara, 2010. godine 1,5 dinara, 2011. godine 5 dinara, 2012. godine 6 dinara, i onda od 2013. godine konstantno povećanje premije za mleko sa 7 dinara, 2021. godine na 10 dinara, 2022. godine na 15 dinara, 2023. godine na 19 dinara. Sad, pazite, mi danas plaćamo po litru mleka 19 dinara kao premiju, kao vid podsticaja za naše poljoprivrednike koji se bave proizvodnjom mleka. Oni su plaćali četiri dinara, tri dinara, dinar, dinar i po i kažu više su oni brinuli o poljoprivrednim proizvođačima nego mi. Vidim kako ste se brinuli. Brojke su neumoljive. Da se malo podsetimo njihovih ministara poljoprivrede. Da li se sećate Ivane Dulić Marković? Ne, vi ste sjajni, od vaših ministara niko nije bio bolji. Jel se sećate Saše Dragina? Jel se sećate Dušana Petrovića, ljudi koji su učinili sve da upropaste srpsku poljoprivredu? Imali ste jednog ministra poljoprivrede iz vremena DOS koji je rekao da ne treba da sejemo pšenicu. Kaže – šta će nam pšenica? Ne treba da sejemo pšenicu. Imali ste jednog koji je rekao – u Smederevu ne treba da bude Železara, gajićemo kikiriki i pečurke. Na to vas je podsetio Siniša Mali. Što se tiče podsticaja za biljnu proizvodnju, vidim da ste ovih dana se razmahali da vi podržavate poljoprivredne proizvođače, da država izdvaja malo za hektare, zašto ne izdvajamo više itd. E, sad da vidite, dame i gospodo, koliko su oni izdvajali. Godina 2007, to je ona čuvena godina pomirenja DS i DSS, dve bratske stranke iz DOS, podsticaji za biljnu proizvodnju, odnosno to je ono što mi kažemo danas mere za jedan hektar su iznosile 8.000 dinara po hektaru, 2008. godine su povećali na 10.000, pa su onda 2012. godine i to smanjili na 8.618 dinara i onda imate u 2013. godini 12.000, pa u 2014. godini 12.000, u 2015. godini 12.000, u 2023. godini 18.000 i sad je 18.000. Kada na ovih 18.000 dodate novu meru koju ćemo da unesemo u zakon o izmenama i dopunama Zakona o podsticajima u poljoprivredi i ruralnom razvoju, a to je regres u iznosu do 17.000 dinara za sertifikovano seme, to praktično znači da će ljudi već u 2024. godini za hektar zemlje dobijati podsticaj za biljnu proizvodnju u iznosu od 35.000 dinara. Sada uporedite tih naših 35.000 dinara sa vaših 8.000 dinara iz 2007. godine. Ono do 2007. godine neću ni da čitam. Ono su bili toliko mizerni podsticaji da ljudi nisu ni tražili od države te podsticaje, kao da nisu ni postojali, zato što im je skuplje bilo da plate taksu za podnošenje zahteva, nego što je bio iznos podsticaja. Eto tako stoje stvari. Juče je jedan kolega iz opozicije spominjao koliko država plaća za penale, sudske troškove, kako gubimo sporove, pa zbog toga su oštećeni građani Republike Srbije. Evo ja ću vam sada pokazati na jednom samo primeru koliko je država Srbija milijardi i milijardi dinara morala da plati poljoprivrednim proizvođačima zbog neodgovorne politike tadašnje vlasti, odnosno ljudi koji danas ovde sede, samo su promenili agregatno stanje, nazive stranaka, ali im je u suštini politika ista. U Službenom glasniku Republike Srbija br. 51 iz 2008. godine, to je dakle vaše vreme, kao što je rekao Siniša Mali i tu ga potpuno podržavam, doneta je Uredba o korišćenju sredstava podrške nekomercijalnim poljoprivrednim gazdinstvima u 2008. godini. I onda imate član 3. gde se kaže da će nosiocima ovih nekomercijalnih poljoprivrednih gazdinstava biti isplaćeno godišnje po 40.000 dinara. Nikome nije isplaćeno 40.000 dinara. Nekim poljoprivrednim proizvođačima koji su podneli zahtev, i to samo nekima, isplaćena je samo prva rata od 20.000 dinara. Onih preostalih 20.000 dinara, a za mnoge i onih 40.000 dinara, nikada nije isplaćeno. Država Srbija je samo na ime toga morala da plati, čini mi se, između četiri i pet milijardi dinara zbog toga što ste obećali uredbom ovu naknadu za nekomercijalna poljoprivredna gazdinstva, a nikada je niste isplatili. Toliko o sudskim penalima, o troškovima i o tome kako vi vodite računa, kako vi kažete, o svakom dinaru koji se zaradi u Republici Srbiji. Još nešto želim da vam kažem. Vidite, u ovo naše vreme, mi smo Zakonom o podsticajima u poljoprivredi i ruralnom razvoju imali dovoljno hrabrosti, imali smo dovoljno odgovornosti prema našim poljoprivrednim proizvođačima da taksativno navedemo iznose, one minimalne iznose koliko država plaća za različite vrste podsticaja u poljoprivredi. Danas nema, dame i gospodo narodni poslanici i vi građani Srbije koji pratite zasedanje Narodne skupštine, oblasti poljoprivredne proizvodnje koju država Srbija ne subvencioniše: ratarstvo, stočarstvo, voćarstvo, vinogradarstvo, pčelarstvo, ribarstvo, apsolutno sve. Dakle, ne postoji, ne postoji grana poljoprivrede koju država direktno iz budžeta ne pomaže. Zašto to kažem? To kažem zato što ovde imam vaš Zakon o poljoprivredi i ruralnom razvoju koji je donet 2009. godine. To je Vlada Mirka Cvetkovića, ministar poljoprivrede čuveni Dušan Petrović. Oni su doneli Zakon o poljoprivredi i ruralnom razvoju, ali za razliku od našeg zakona, o podsticajima u poljoprivredi i ruralnom razvoju, gde taksativno stoje iznosi, oni su samo naveli vrste podsticaja, ali ne i iznose, što znači da su mogli da odrede iznose kakve su oni hteli, a mi smo se obavezali da ne možemo da isplatimo manje od onog iznosa koji je propisan zakonom. Sada vi meni recite ko se više brine o poljoprivrednim proizvođačima, vi ili ova Vlada? Što se tiče vašeg plašenja građana Srbije da nam preti glad, nestašica hrane itd, situacija u poljoprivredi ove godine nije bila nimalo jednostavna. Mnoge delove Republike Srbije zadesio je nedostatak padavina, odnosno nedovoljna količina padavina i imamo manje nego što smo planirali – kukuruza, suncokreta, soje. O šećernoj repi još uvek ne mogu definitivno da govorim zato što je berba, odnosno žetva šećerne repe završena na svega 33% zasejanih površina, ali ono što želim da kažem građanima Srbije, vama ne vredi čovek bilo šta ni da govori, jer ste vi do te mere zadojeni mržnjom prema ovoj Vladi, prema predsedniku Republike da tu nikakva argumentacija ne pomaže, ali zbog građana Srbije, zbog narodnih poslanika želim da kažem da bez obzira tešku agroekonomsku godinu koja je iza nas i koja je još uvek u toku imaćemo dovoljno strateških poljoprivrednih proizvoda za domaće tržište i za izvoz. Dakle, neće biti gladi u Republici Srbiji. Imaćemo dovoljno poljoprivrednih proizvoda i za izvoz. Molim vas samo da prestanete sa tim plašenjem građana Srbije, jer sve što umete da radite to je da plašite građane. Neće se desiti nikakve nestašice. Neće biti nikakve gladi. Nećemo doći u situaciju da moramo da uvozimo pšenicu, kukuruz, suncokret, soju, šećernu repu itd. Imaćemo svega i brašna i ulja. Imaćemo dovoljno i šećera. Imaćemo dovoljno i za domaće tržište. Imaćemo dovoljno i za izvoz. Sve ovo uspeli smo da ostvarimo zahvaljujući činjenici da se danas država Srbija, kada kažem država Srbija mislim i na Vladu i na predsednika Republike Aleksandra Vučića, i te kako brine za našu poljoprivredu, za naše poljoprivredne proizvođače i želimo da ih ohrabrimo, da im damo svaki mogući vid podsticaja da opstanu na veoma zahtevnom evropskom i svetskom tržištu hrane, što danas, priznaćete, nije nimalo jednostavno, pogotovo ako imate u vidu činjenicu da u ovom trenutku 70% naših poljoprivrednih proizvoda mi izvozimo u EU. To znači da imamo vredne seljake. To znači da imamo pametne ljude koji vode naše kompanije i koji uspevaju naše poljoprivredne proizvode, koji uspevaju našu robu koju naši seljaci proizvedu da plasiraju na evropsko tržište. Dakle, 70% svega što proizvedemo u poljoprivredi ide u EU. To dovoljno govori o tome koliko smo mi podigli nivo kvaliteta poljoprivredne proizvodnje i kada je reč o primeni agrotehničkih mera i kada je reč o nabavci nove mehanizacije i kada je reč o edukaciji naših poljoprivrednih proizvođača itd. Pominjali ste nekih 900 miliona dinara, kaže, koliko izdvajamo za podsticaje. To je neverovatna laž, i to moram da demantujem. Sad ću vam reći koliko su iznosili u njihovo vreme budžeti Uprave za agrarna plaćanja. Za one koji su možda manje upućeni, Uprava za agrarna plaćanja je praktično srce Ministarstva poljoprivrede, šumarstva i vodoprivrede. Svi podsticaji, svi regresi, sve refakcije za gorivo se isplaćuju preko Uprave za agrarna plaćanja. Sa rebalansom budžeta, ovim o kome sada govorimo za 2024. godinu, budžet naše Uprave za agrarna plaćanja je više od 100 milijardi dinara. Dakle, ne znam odakle vam taj podatak od 900 miliona dinara. Dakle, 100 milijardi, ili tačnije, 100.581.908.000 dinara. Toliko vam sada iznosi budžet Uprave za agrarna plaćanja, odnosno prevedeno na jezik običnog čoveka, 100,5 milijardi dinara država Srbija izdvaja kao podsticaj za sve moguće vidove pomoći našim poljoprivrednim proizvođačima. Kako je to izgledalo u vreme recikliranih stranaka iz DOS-a. Godine 2010. Vlada Mirka Cvetkovića, 14 milijardi je iznosio budžet za agrarna plaćanja, 2011. godine Vlada Mirka Cvetkovića, 16 milijardi. U 2012. godini, to je prva godina vladavine SNS rapidno se povećava budžet Uprave za agrarna plaćanja na preko 25 milijardi dinara, u 2013. godini na preko 31 milijardu dinara, u 2014. godini na preko 33 milijarde dinara. Onda imate neverovatan skok u 2020. godini, pazite, to je godina korone, da vas podsetim, godina korone, krize kada je država Srbija izdvajala ogromne količine novca, ogromne iznose novca da bi naši preduzetnici, da bi naši privrednici mogli da opstane u to teško vreme 2020, 2021. godine. I u to teško vreme, u to vreme korona krize 2020. godine država Srbija izdvaja skoro 43, tačnije 42 milijarde 787 miliona dinara za podsticaj našim poljoprivrednim proizvođačima. U 2021. godini, takođe godini korona krize, 44 milijarde 384 miliona dinara. U 2022. godini 60 milijardi 912 miliona dinara. U 2023. godini 93 milijarde 103 miliona dinara i sa ovim rebalansom budžeta 100 milijardi 581 milion 908 hiljada dinara. To su brojke, to su egzaktni pokazatelji ko se brine o poljoprivrednoj proizvodnji, a ko je učinio sve da upropasti našu poljoprivrednu proizvodnju. Da nije bilo pobede 2012. godine, to bi nažalost i pošlo za rukom. 

MARINA RAGUŠ: S obzirom da je sistem pun, a gospodin Bajatović čeka svoj red, ja se vama izvinjavam. Moram prvo da pitam da li ima po Poslovniku? Moram prvo da pitam, prednost ima prvo Poslovnik. Da li se neko javlja po Poslovniku? Izvolite. Peđa Mitrović. Samo navedite član, molim vas. 

PEĐA MITROVIĆ: Član 27. Poštovana gospođo Raguš vi ste prekršili Poslovnik zato što se niste starali o primeni Poslovnika. Dopustili ste da gospodin Martinović preko pola sata priča razno, razne nebuloze i da vređa narodne poslanike nas iz opozicije nazivajući nas agregatnim stanjima, recikliranim strankama. I to govori gospodin Martinović koji je 2012. godine prešao u stranku, citiram: „mafijaša i kriminalaca“, a onda je kao nagradu za svoje preletanje dobio posao na Visokoj školi u Ćupriji, zbog koga je ostalo bez posla i hleba devet žena i majki. Sram vas bilo gospodine Martinoviću. 

MARINA RAGUŠ: Izvinite gospodine Mitroviću. Kako ovo sada obrazloženje tumačite, osim kao repliku? Ovo je bilo retoričko pitanje. Izvinite. Osim kao repliku. Dakle, imali ste svojih dva minuta, član 103. stav 8. oduzima se od vremena grupe. Da li ima još neko po Poslovniku? Izvinite, zaboravila sam da pitam da li želite da se Skupština u danu za glasanje izjasni. Hvala. 

PEĐA MITROVIĆ: Želim.

MARINA RAGUŠ: Gospodin Jovanović, pravo na repliku. 

ALEKSANDAR JOVANOVIĆ: Gospođo Raguš, može jedna molba, molim vas. Da pre nego što sledeći put date gospodinu Martinoviću da govori, da obavestite sve kolege ovde u sali da se na vreme evakuišu. On svojim izlaganjem može bitno da utiče ovde na sve nas. Čovek jednostavno svojim govorima može da ubije nekoga. Ovo nije normalno. Jedna stvar. Dali ste mu da govori o litijumu, o vojsci, dali ste mu da govori o nekakvoj genezi nastanka između ostalog i „ekološkog ustanka“. Da jednom raščistimo za sva vremena gospodine Martinoviću. „Ekološki ustanak“ je ovde dve godine. Poslanici „ekološkog ustanka“ nikada nisu bili ni u jednoj stranci pre toga, niti su bilo kada učestvovali u vlasti. Nikada. Druga stvar, gospođo Raguš. Gospodin Martinović je govorio o ljudima iz bivše vlasti koji su ukinuli obavezno služenje vojnog roka. Gospođo, obraćam se sada vama. Da pitate gospođu Slavicu Đukić. Znate ko je ukinuo obavezni rok služenja vojnog roka 2010. godine? Gospođa Đukić. Vi lično gospođo Đukić. Napisali ste odluku kao predsednica Narodne skupštine da se ukine obaveza služenja vojnog roka. Da znate gospodine Martinoviću ko sedi pored vas. Što se litijuma tiče koji je vama pomračio um očigledno i vašem Panti, koji se trenutno nalazi u Njujorku. Njega neće biti. Kopanja litijuma neće biti. Ima ga u svetu. Slagali ste kada ste rekli da nema ni jednog rudnika u svetu. To niko nije izjavio. Da li ste vi svesni šta ste sada izgovorili? Nemojte da vam Panta ponovo zavrne uši. Da ti kažem nešto Martinoviću. Litijum se kopa. Najveća eksploatacija litijuma je u Čileu i u Australiji, u pustinjama, a ne u najplodnijoj srpskoj zemlji koji si ti kao ministar, koji možeš da budeš samo u Pantinoj vladi. Sram te bilo. Još jedna stvar. 

MARINA RAGUŠ: Isteklo je vreme za repliku. Gospođa Biljana Đorđević. Po kom osnovu? Izvolite. 

BILJANA ĐORĐEVIĆ: Isto pomenut zeleno-levi frontovi, nema zeleno-levih frontova, postoji jedan Zeleno-Levi front i to nije nikakva reciklirana partija. Vi ste gospodine ministre prošle godine kada smo skupili više od 11.000 potpisa morali da date saglasnost da budemo u registru političkih partija, uskoro ćemo biti članica Evropskih partija zelenih, molim vas, znam da vam nedostaje argumentacija da nam nešto zamerite, mi smo stranka ljudi koji nikada nisu bili na vlasti, nisu šurovali ni sa jednom vlašću, nisu namestili nijedan tender, nemaju nijednu aferu, nisu se nikad ogrešili o javni interes, naprotiv stalno su se borili i za njega će se uvek boriti, žrtvovali su svoje karijere da bi sprečili vašu zloupotrebu javnog interesa. Molim vas, potrudite se da kažete nešto drugo od toga da smo nekada bili na vlasti, da tako se rešite kada se bavite nama. Dakle, ovo je najčistija i najpoštenija grupa ljudi kojoj nemate šta da zamerite i zato nam stalno stavljate u koš bivše vlasti. Zbog nas nijedna žena nije ostala bez posla, kao što je spomenuo kolega Mitrović, niko od nas nije šest puta objavljivao isti naučni rad, što je nečasno u akademskom poslu i to dobro znate. Hvala. 

MARINA RAGUŠ: Predrag Marsenić, po kom osnovu? Vas je lično pomenuo? Jel ste vi ovlašćeni, jel tako? Izvolite.

PREDRAG MARSENIĆ: Hvala. Kratko ću pošto je bilo reči o određenim agregatnim stanjima. Dakle, voda se uglavnom nalazi u tri agregatna stanja, tečno, čvrsto i gasovito, ali postoji četvrto agregatno stanje za koje verovatno ljudi ovde ne znaju, to je stanje kada voda iz tečnog prelazi u čvrsto stanje, ali taj poslednji trenutak su fizičari vrlo interesantno nazvali, to je taj poslednji, zanimljiva je činjenica da je to kvantno spinska tečnost. Dakle, to je još jedno agregatno stanje. Interesantno je u tom četvrtom agregatnom stanju vode, činjenica da atomi gube svoj dipolni momenat i čim se nađu u novoj konfiguraciji više se ne ponašaju kao što su se ponašali, jer molekuli nemaju mogućnost i sposobnost da se povezuju sa ostlim molekulima i ponašaju se onako kako nalaže agregatno stanje. Ne znam da li će se neki ljudi prepoznati, ali samo sam to hteo da razjansim. 

MARINA RAGUŠ: Po tom principu može da se prepozna svako počev od vas. Da li je realno da ste vi nama sada objašnjavali agregatna stanja? Da li je realno da u rebalansu budžeta mi slušamo o tome? Gospodin Srđan Milivojević, pretpostavljam replika. Izvolite. 

SRĐAN MILIVOJEVIĆ: Zahvaljujem. Poštovani građani Srbije, malo pre smo svedočili najskupljem izlaganju jednog ministra poljoprivrede, s obzirom da se Srbija zadužuje 140 evra u sekundi, 30 minuta izlaganja gospodina Martinovića Srbiju je koštala 260 hiljada i 400 evra. Za tih 260 hiljada i 400 evra, koliko je potrošeno, čuli smo sve i svašta, samo ne ono za šta je odgovoran. Nemojte vi, bivši srpski radikali, koji ste menjali Pećku patrijaršiju i portu Visokih Dečana i 9. juna 1999. godine proterali srpsku vojsku i policiju sa Kosova i Metohije, skinuli srpsku zastavu sa Košara, sa Đeneral Jankovića, da nam držite predavanje o patriotizmu. Vaša predavanja o patriotizmu smeštena su u zakletvi nad Kurtijevim ustavom, gde se zaklinju vaši poslanici koji kažu da će čuvati teritorijalni integritet i celovitost republike Kosovo. To je ogledalo vašeg patriotizma i da tu završimo oko Kosova, nije prijatna tema za vas. Kada govorite uopšte o agregatnim stanjima, ne znam kako se zove agregatno stanje vas kada ste kazali da je SNS mafijaška stranka i da se SNS finansira na apsolutno nelegalan način i da je finansiraju tajkuni, mafijaši i kriminalci. To ste mislili 2012. godine, 17. jula. Ja se sa tim vašim mišljenjem slažem. Ja to mislim i danas. Ono što takođe moram da vam kažem, pričate o stanju u poljoprivredi. Ovo je dobio moj ujak za dva litra mleka, 500 milijardi ste ostavili, ostavili ste Srbiju sa kuponima za ulje, šećer, so i zejtin, za so smo imali bonove. Imali smo situaciju da ste ostavili budžet sa ukradenim 36 hiljada poljoprivrednih penzija 2000. godine. Toliko o vašoj brizi o poljoprivrednicima. Hvala. 

MARINA RAGUŠ: Ministar Aleksandar Martinović ima reč. Nadam se da tu završavamo i da možemo da pređemo na preostale ovlašćene, da se vratimo na dnevni red ove sednice. Molim vas, ministre, samo obratite pažnju. Izvolite. 

ALEKSANDAR MARTINOVIĆ: Ne znam da li je gospodin Milivojević novi ili stari? Jel ste vi novi ili stari? Ja se sećam Srđana Milivojevića kada je bio poslanik Demokratske stranke, koja je u to vreme bila na vlasti. Vidim ovde veliki broj ljudi koji je bio, neki su bili poslanici, neki su bili ministri, neki su bili državni sekretari, imamo jednog bivšeg načelnika Generalštaba. Ljudi, vi ste bili na vlasti, vaše vreme je postojalo. Ali, to vreme je prošlo, to morate da shvatite. Niste vi novi, vi ste stari i vi ste reciklirani. Vi jeste promenili nazive stranaka, ali ste zadržali istu politiku, a to je da upropastite sve čega se dohvatite. Kaže, ja sam rekao, kako su oni navodno rekli, da nigde ne postoji rudnik litijuma. Pa, to su vaše reči. Mesecima i godinama ubeđujete ljude u Srbiji kako nigde na svetu ne postoji rudnik litijuma. Kaže sad - postoji rudnik litijuma u Čileu. A jel moguće onda da se svi proizvođači mobilnih telefona snabdevaju litijumom isključivo iz Čilea? Hajde, molim vas, odgovorite mi na to pitanje. Svi oni koji proizvode mobilne telefone, ima stotinu kompanija koje se bave proizvodnjom mobilnih telefona, ljudi! Ko zna koliko ima kompanija koje proizvode električne automobile! Jel tog litijuma u Čileu ima toliko da se svi oni snabdevaju samo iz Čilea? To je jedna stvar. Gospodin Marsenić se javio da mi objašnjava i tumači zakone fizike o pretvaranju iz jednog agregatnog stanja u drugo. Ja sam, gospodine Marseniću, spominjao Demokratsku stranku Srbije, od koje ste vi kao Pontije Pilat oprali ruke i rekli - e, nemamo mi veze sa Demokratskom strankom Srbije, kakav Koštunica, mi smo Novi DSS. Sad vas isto pitam kao i Srđana Milivojevića - jeste vi stari ili novi? Jel ste muzičar ili niste muzičar? Što ste se javili za repliku ako ste Novi DSS? Šta vas briga šta je radio Predrag Bubalo, šta je radio Vojislav Koštunica, šta su radili ministri iz Demokratske stranke Srbije, vi ste Novi DSS. Vi ste kao Pontije Pilat rekli - evo vam Isusa Hrista, radite s njim šta vam je volja! Oprali ste ruke i rekli - mi smo novi. Što se javljate za repliku? Vi ste novi, šta vi imate sa vladom Vojislava Koštunice? Jel tako? I sa prvom i sa drugom Vladom? Šta vi imate sa ovim mizerijama za podsticaje za mleko, za biljnu proizvodnju? Nemate ništa. Vi uopšte niste bili na vlasti. Vi ste nastali pre dve ili tri godine, jel tako? Tako da ja uopšte ne znam zašto se javljate za reč. Što se tiče, vi ste to nazvali onako eufemistički kao što vi samo umete, suspenzijom obaveznog služenja vojnog roka, ali to je bilo, da se ne lažemo, ukidanje vojnog roka sa ciljem da se potpuno onesposobi za odbranu Republika Srbija i da se unište svi naši odbrambeni kapaciteti. Ovde vam sedi čovek koji je bio načelnik Generalštaba Vojske Srbije, pa možete njega da pitate ko je doneo tu odluku. Kažete da je tu odluku donela Slavica Đukić Dejanović. Potpisala je odluku koju je donela Narodna skupština, na predlog, sad ću da vam kažem koga - Borisa Tadića, predsednika Republike Srbije i predsednika Demokratske stranke, ministra odbrane Dragana Šutanovca, iz Demokratske stranke i načelnika Generalštaba Vojske Srbije, takođe iz Demokratske stranke. I sad se vi, u 2024. godini, usuđujete da nekome spočitavate, konkretno gospođi Slavici Đukić Dejanović, kaže - sad je Slavica Đukić Dejanović ukinula obavezno služenje vojnog roka. Ljudi, ja imam mnogo mana. Evo, kaže Ćuta da imam velike uši. Glup sam, ne razumem se u poljoprivredu. Ljudi, sve je to tačno. Sedeo sam, ljudi, ovde, u ovim klupama, kada je Dragan Šutanovac ovde nama govorio - vi, koji ste za obavezno služenje vojnog roka, vi ste ratni huškači, vi ste izazvali ratove u bivšoj Jugoslaviji, vi ste odgovorni za pokolje koji su se desili u Hrvatskoj, u Bosni i Hercegovini, priča ovo isto što priča Srđan Milivojević, to oni pričaju u Demokratskoj stranci od kad postoje, vi ste počinili neke zločine na Kosovu i Metohiji, otkud vama pravo da vi pričate o vojsci Srbije? To je nama, jel tako, Nataša, pričao Dragan Šutanovac 2009. godine kao ministar odbrane, kad nas je ubeđivao da nemamo potrebu da imamo vojsku. Kaže - šta će nam, ljudi, vojska, vojska je skupa, morate da hranite vojnika, morate da održavate kasarne, morate da nabavljate naoružanje, zašto mi to da radimo, vidite da je svuda u svetu mir, niko nikoga ne napada, ko će Srbiju da napadne, mi sad imamo prijatelje, nije to kao u vaše vreme, vi ste zaratili sa celim svetom, vi niste imali prijatelja u svetu, nama su sad svi prijatelji, i onda hajde da ukinemo vojsku. Onda su se pri tome pozivali, između ostalog, ja se sećam tog vremena, jeste da imam velike uši i da sam glup, ali još uvek imam dobru memoriju, sećam se da ste se tad pozivali na izveštaje vaših obaveštajnih agencija iz kojih proističe da u narednih sto godina, ne u Srbiji, nego u Evropi neće izbiti rat! Ne da je izbio rat, nego, kažem, daj bože da zbog tog rata ne izbije Treći svetski rat. Ljudi, 2022. godine izbija rat u Ukrajini, pogledajte šta se dešava na Bliskom istoku, ceo svet gori. Pa, gde su te vaše procene? Gde su sad ti vaši eksperti? Gde su vaši obaveštajci koji su nas ubeđivali iz petnih žila, nema rata, mir, zavladao je večiti mir, imamo prijatelje. Ljudi, ukidaju obavezu služenja vojnog roka u situaciji kada imamo albanski separatizam na Kosovu i Metohiji, kada obaveštajne agencije Bosne i Hercegovine, ne Republike Srbije, obaveštajne agencije Bosne i Hercegovine, da ne kažem muslimanske obaveštajne agencije izveštavaju centralnu vladu u Sarajevu da se u tim i tim mestima u Bosni i Hercegovini nalaze džihadisti. U situaciji kada imate nerešeno pitanje Makedonije, pa im jedan dan identitet osporavaju Grci, pa im sledeći dan identitet osporavaju Bugari. U situaciji kada imate konstantne izlive različitih vidova neprijateljstva iz Hrvatske prema Republici Srbiji. To je sve bilo 2009. godine i 2010. godine i kasnije, i pre i posle toga. I, u takvoj situaciji, dakle da ne idemo sada u Ukrajinu, da ne idemo sada na Bliski istok, Kosovo i Metohija, Bosna i Hercegovina, teško pitanje Makedonije, veliki problemi koji nam dolaze iz Hrvatske i u takvoj situaciji vi ukidate obavezno služenje vojnog roka i kažete, nema potrebe Srbija da ima vojsku. Dakle, vi ste bili i ostali dokazani neprijatelji države Srbije, srpskog naroda i građana Srbije i kakvi ste bili onda ni za jotu se niste promenili ni danas, samo što vam je sad druga tema. Sad više tema nije vojska, koju ste maltene pa upropastili, sad je tema litijum. Zašto Srbija da kopa litujum i zašto Srbija da se razvija, pa nek se razvijaju neke druge zemlje. Nek se razvija Finska, nek se razvija Nemačka, nek se razvija Francuska, samo Srbija da se ne razvija, samo Srbija da ne kopa svoje rudno blago, samo Srbija da ne proizvodi litijumske baterije, samo Srbija da ne proizvodi električne automobile. Dakle, to je ono što vi radite sve vreme i to treba građani Srbije da znaju. Kad god treba da se stane na stranu Srbije vi ste protiv Srbije. Spočitavate meni, vi Srđane Milovojeviću, šta ste zatekli 2000. godine. E, da. Kažite mi, molim vas, čiji su kadrovi bili u raznim vladama, saveznim i republičkim, Milan Beko. Šta je bio Miodrag Perišić? Iz koje stranke je bio Momčilo Grubač? Hoćete dalje da vam ređam? Pa, to su sve vaši kadrovi. Sedeli ste u istim vladama sa socijalistima i julovcima. Sedeli ste. Vi ste donosili odluke. I, nije tačno da je DS došla na vlast tek 2000. godine, nego ste vi hteli da izvršite kolektivnu amneziju srpskog naroda i da kažete – nulta godina, kao godina rođenja Isusa Hrista, to je 2000. godina i sve se računa posle toga. Pre toga, vi ste kao ovaj Marsenić. Oprali ste ruke. Kakav Radulović, nemamo vi veze sa njim. To vam je onaj bivši direktor „C marketa“. Miodrag Perišić, bio čovek ministar u saveznoj Vladi. Oprali ruke. Bio čovek u DS, šta mi imamo sa njim. Momčilo Grubač, bio savezni ministar pravde. Savezni ministar pravde, iz koje stranke? Iz SRS, iz SNS ili iz vaše? Dakle, bili ste na vlasti i do 2000. godine, bili ste na vlasti i posle 2000. godine, menjali ste nazive stranaka, menjali ste lideri, posebno vi iz DS, vi iz DS ste čak promenili vlasnika. Vi ste otišli toliko daleko. Vlasnika ste promenili. Mislim da je nezabeleženo u političkoj istoriji ne Srbije, Evrope da jedna stranka ima vlasnika koji je predsednik jedne druge stranke. Ljudi, vi niste vlasnici svoje sopstvene stranke, vi nemate vlasništvo nad vašom imovinom, vas je kupio Dragan Đilas. Otkupio je vaše dugove. Otkupio je vaše dugove i on je sad vlasnik DS. Možete vi sad da se zovete Ekološki ustanci, Zeleno-levi frontovi, nikad niste bili na vlasti, Novi DSS, Janko, Marko, ljudi, vi ste vlasništvo čoveka koji je predsednik druge stranke i svi vi ovde sada govorite, sedite, kritikujete, itd., vi ste glasnogovornici jednog jedinog čoveka koji se zove Dragan Đilas. To kako se formalno zovu vaše stranke, kad su nastale, ko su predsednici, itd., to je sve nebitno, vi ste u građansko-pravnom, u obligaciono-pravnom smislu vlasništvo jednog čoveka. Dakle, on je vlasnik i vas i vaših stranaka i vaših mandata. 

ALEKSANDAR JOVANOVIĆ: Što dozvoljavate ovo, sram vas bilo, kako vas nije sramote, što to radite?

MARINA RAGUŠ: Što vi dobacujete? Što se nervirate? Što se nervirate? Jeste li se prijavili, u sistemu ste, imaće svojih dva minuta. Što se nervirate, loše utiče na vaše zdravlje. Sedite lepo i sačekajte svoj red, a ne da bacate Poslovnik. Na šta to liči. Gospodine ministre, jeste li vi završili vaše izlaganje. Dobro. Sad moram da pitam – ko želi reč po Poslovniku? Po Poslovniku koji ste bacili? Dobro. Koji član? Bio. Ajte. Izvolite. 

ALEKSANDAR JOVANOVIĆ: Gospođo Raguš, da bacio sam Poslovnik koji vi gazite uporno ovde. Hoćete li da smirite ove ovde, ove robove Aleksandra Vučića? Taj Ustav koji gazite svaki dan. Gospođo Raguš, zašto ovo radite? Vi znate šta radite, vi znate da kršite Poslovnik, član 106. i baš vas briga. Da, treba svi da pocepamo ovde Poslovnik jer ga vi gazite, ne poštujete ono zbog čega ste ovde i vi to dobro znate, a tim smirenim glasom možete da smirujete Martinovića koji ovde besomučno laže i obmanjujete narod. Vi to mirno gledate, baš vas briga, gospođo Raguš, a pozivate se ovde na neku toleranciju. Izgledate vrlo tolerantno. Mi smo navikli od bivših radikala da budu tako tolerantni. Ovom ovde koje se zove Aleksandar Martinović to nije ime i prezime, to je karakterna osobina, to je krpa Aleksandra Vučića, kao i većina vas ovde. Sram vas, bre bilo. 

MARINA RAGUŠ: Hvala vam na svim tim uvredama. Da li želite da se Skupština u danu za glasanje izjasni o ovoj povredi Poslovnika? Nisam čula. Želite? Dobro. Po Poslovniku, gospodin Dejan Bulatović. Izvolite. 

DEJAN BULATOVIĆ: Poštovana predsedavajuća, poštovani članovi Vlade, ministri Vlade Republike Srbije, poštovani narodni poslanici, narodne poslanici, građani Srbije, ja reklamiram Poslovnik, član 101, član 103, član 104. Ovo što se danas, sada u ovom trenutku desilo, da poslanik baca, bukvalno ustao, baca i gađa direktno u ministre, nije mogao da dobaci, ali da je pogodio nekog ministra on bi bio povređen. Da građani Srbije samo dobro znaju, da samo građani Srbije dobro znaju da su ozlojeđeni jer je jedan od ministara izneo istinu, govorio o poljoprivredi, o ulaganjima u poljoprivredi, govorio o onome što oni lažu mesecima i govorio o tome šta znače ulaganje u poljoprivredi. Žao mi je, bio sam potpredsednik stranke u dva mandata, one tamo stranke koju su ukrali od mene, bio sam im i dva puta predsednik Odbora za poljoprivredu, ništa nisu naučili. Ništa nisu naučili, a sad su to svi vajni i neverovatni eksperti u poljoprivredi. Taj gospodin koji je bacio taj Poslovnik tako baca i Ustav Republike Srbije, tako baca i Sveto pismo. Jer, znate, ovaj parlament to je najviši hram demokratije, a kada bacate Poslovnik i u njemu kada je Ustav vi ste gađali srpski narod. Da budemo sasvim otvoreni, pljunuli ste na srpski narod, na tradiciju, na nešto što je najsvetije u srpskom narodu, to je Narodna skupština Republike Srbije. Ovo se nikad nije desilo, desilo se kada je potegnut pištolj. Ubijen je jedan narodni poslanik ovde. Ovo što je on uradio neumitno me je podsetilo, građani Srbije, na to da hoće da pucaju. Oni hoće građanski rat, oni rade na tome, oni hoće da unište Srbiju, rade protiv Ustava, rade protiv svega onoga što je srpski narod radio decenijama, sram vas, bilo, neće vam ovo proći, živela Srbija. 

MARINA RAGUŠ: Gospodin Borko Stefanović, po Poslovniku. Navedite samo član, molim vas. 

BORKO STEFANOVIĆ: Član 107. ali ovde može da se primeni i član 109. koji ste prekršili, jer ste dozvolili ministru da u jednom momentu nevezano za to što su kolege ukazale, iznosi zaista neverovatne neistine i u jednom momentu ste rekli nešto kada ste mogli reagovati , a to je da je pogledao u pravdu opozicije i rekao – vi ste neprijatelji ove zemlje i ovog naroda. Ja vas pitam sada, ako je to nešto što ćete da normalizujete vašim nepostupanjem i ako ćete da dozvolite ministru Martinoviću ili bilo kom drugom ministru da označava predstavnike građana ovde neprijateljima zemlje i naroda, a onda posle čujemo krike i urlike da neko hoće da uništi Srbiju i tome slično, onda je to upravo ono što vodi u sukobe i onda je jasno ko te sukobe izaziva. Ja vam kažem, predsedavajuća, da ste vi bili dužni tog momenta da prekinete ministra Martinovića, kada je iz domena laži, na koje je navikao, prešao u domen ozbiljnih optužbi protiv predstavnika građana Srbije da su izdajnici, da su protivnici države i naroda, završen citat. To je nečuveno. To je bezobrazluk na koji smo od njega, doduše, navikli, ali nismo navikli od vas da ćutke to posmatrate i da na bilo koji način ne reagujete. To je sramota koliko ste ne samo ovu zemlju, već i ovaj dom ukaljali, zaista, moram da kažem, radikalskim blatom. Hvala. Ne treba da se izjasni Skupština. 

MARINA RAGUŠ: Hvala vam na tim lepim rečima, to jest uvredama koje ste izneli na račun nekih od nas. To je sasvim nešto što očekujem od vas i na šta nalećem svaki put kada se nalazim na raznim forumima u okviru raznih međunarodnih formata gde svoje kolege tako fino definišete. Ništa manje, ništa više nisam očekivala. Hvala vam puno na tome. Gospodine Srđane Milivojeviću, vi ste direktno pomenuti i Predrag Marsenić. Izvolite. 

SRĐAN MILIVOJEVIĆ: Poštovani građani Srbije, malopre ste u direktnom TV prenosu videli kako to izgleda kad obučete odelo, a ispod nosite Šešeljev šinjel i iz njega vam viri zarđala kašika. Ne možete tom retorikom da se dopadnete biračima. Ja razumem strah, razumem paniku, razumem nervozu, razumem da ste u panici, jer vas je Miroslav Aleksić razorio svojim argumentima, ali ako želite ovako da vodimo skupštinsku raspravu, neće to daleko da vas odvede. Iz ovoga nećete izaći kao pobednici sigurno, verujte. Ovo nije način na koji se diskutuje u parlamentu. Ako želite da na ovakav način obesmislite skupštinsku raspravu, da ministar 30 minuta govori prvi put, pa još 30 minuta vređajući opoziciju i ako vi očekujete da mi siđemo u radikalsko blato i da se valjamo sa vama, verujte da nećemo. Moram da vam odgovorim na neke direktne prozivke. Demokratska stranka je od 9. decembra 1990. godine, kada je obnovljeno višestranačje na prvim višestranačkim izborima i od kada je obnovila svoj rad februara mesa te godine, uvek na istoj strani, na svetloj strani istorije pod zastavom slobodne Srbije. Mi nijednog trenutka nismo menjali naša programska i vrednosna uverenja, ni ja kao Srđan Milivojević, ni bilo ko od ljudi na koje sam ponosan, sa kojima sedim vode, od Dragane Rakić, preko Zorana Lutovca, do Nenada Mitrovića i svih ostali. Dakle, mi smo ostali na istim postulatima, ponosni na sve što smo uradili. Sanirali smo štetu 2000. godine koju smo zatekli. Nismo nikoga, podvlačim, posebno smo ponosni na to što iza nas nije ostala nijedna crna marama, nijedna izbeglica, nijedan spaljen dom, a vi morate da objasnite kako ste od politike – ubite jednog Srbina, mi ćemo 100 muslimana, došli do politike jedan Srbin.

MARINA RAGUŠ: Isteklo je vreme. Hvala. I gospodin Predrag Marsenić je direktno pomenut. Izvolite.

PREDRAG MARSENIĆ: Hvala. Mislim da ste malo izgubili vođenje ove sednice. Trebalo bi ipak da opomenete određene ministre koji vređaju. Nije primereno i zato imamo ovo. Ne znam zašto se određeni ministar našao prozvanim u toj kvantnoj spinskoj tečnosti, da li taj spinski, taj deo drugi, ili karakteristike te tečnosti su važne, ne znam, tako da nije bilo nikakvog razloga da se ja pominjem. Što se novog DSS-a tiče, mi trajemo već 32 godine. Stranka smo koja je opstala i pored toga što od 2008. godine nije na vlasti. I dalje baštinimo ideologiju DSS-a, jer to mi zaista i jesmo i uvek ćemo biti, za razliku od nekih koji su krenuli od ideologije Karlovac-Ogulin-Karlobag-Virovitica, a završili sa pečenjem palačinki u trenutku kada se na Kosovu dešavalo to što se dešavalo. Mi od 2008. godine ukazujemo na to da se sprovodi politika puzajućeg priznavanja Kosova. Ukazujemo na to da se predaju srpske institucije jedna po jedna. To radi ova vlast, nažalost. Od 2012. godine pa do danas predate su mnoge srpske institucije - pravosuđe, policija, dat je pozivni broj, elektrodistribucija, elektroenergetski sektor na Kosovu. Dakle, sve što je moglo da bude predato. Priznati su pasoši, lične karte, zvanična dokumenta. Prihvaćen je francusko-nemački sporazum koji se nalazi na sajtu Vlade. Dakle, mi ukazujemo na to. Ja znam da smetamo, ali zaista nema razloga, prvo, da se vređamo i, drugo, taj koji sprovodi tu politiku trebalo tu i takvu politiku da kandiduje na izborima i da kaže da sprovodi politiku Čedomira Jovanovića, a ne ono što su nekad oni bili. 

MARINA RAGUŠ: Reč ima gospodin Ponoš. Izvolite. 

ZDRAVKO PONOŠ: Hvala, predsedavajuća. Gospodin Martinović me je prozvao ovde kao načelnika Generalštaba, koji je bio član DS-a i koji je odgovoran za ukidanje vojnog roka. Moram da vam kažem da ja nisam bio član DS, kao što nijedan načelnik Generalštaba ne može da bude član nijedne stranke i poslanici DS su ti koji su tražili moju odgovornost na Odboru za odbranu nakon što sam se sukobio sa tadašnjim ministrom odbrane Šutanovcem. To je bio kraj 2008. godine, a ovakva profesionalizacija traljava urađena je 2010. godine. Znači, ja sam imao sukob sa vašim novim prijateljem gospodinom Šutanovcem, pa to sa njim raspravite. Nisam ja uradio ovu profesionalizaciju. Vidite šta je tu bilo. Što se tiče bivše vlasti, moram da vam kažem da ovde nema pripadnika bivše vlasti, bar u stranci Srbija – Centar, za razliku od mnogih među vama koji su bivša vlast. Tu ima nekoliko ministara – ministar Mali, ministar Goran Vesić, Slavica Đukić, Ivica Dačić, Krkobabić, Martinović, Vučić, Milenko Jovanov, ljudi koji su hvatali voz, pa ga kasno uhvatili, tek 2015. godine. Vi ćete biti uskoro i po drugi put bivša vlast. To se ne odnosi jedino na gospodina Miloša Vučevića zato što on nije bio vlast pre toga. On nije ni sada vlast, pa neće biti sutra ni bivša. Hvala. 

MARINA RAGUŠ: Ovim prekidam red replika. Fino ste se međusobno ispričali. Sada je gotovo. Sada nastavljamo sa listom. Reč ima gospodin Dušan Bajatović. Izvolite. 

DUŠAN BAJATOVIĆ: Noge su me zabolele koliko puta sam ustajao. Meni je ovde najteže, da vam pravo kažem. Ja sam u vlasti od 1945. godine i potpuno dobro shvatam tok ove sednice. Imamo dobar deo opozicije koja napada vlast, ne argumentujući, nego dajući svoju faktografiju, onda imamo i vlast koja ima i argumente, ali ima i faktografiju i onda to vas nervira, i jedne i druge. Ne držim ja nikome lekcije. Ja sam pažljivo slušao. U suštini, mi sada ovde… Ne brinite vi ništa, to sam ja. U čemu je problem? Ćita, ne mešaj se u uslove. Ovde normalna rasprava treba da bude. Nemoj da se gađaš sa tim Poslovnikom i nemoj više da pretiš pošto svaka batina ima dva kraja. Da sam na tvom mestu, ne bih se bavio sa tim. 

ALEKSANDAR JOVANOVIĆ: Ajde da vidim drugi kraj.

DUŠAN BAJATOVIĆ: Sedi, Ćita. Sedi, bolan. Opusti se. 

MARINA RAGUŠ: Izvinite, molim vas, vratiću vam vreme. Gospodine Jovanoviću, stvarno nije u redu. Zašto dobacujete? Znate da je to protivno Poslovniku. Sve je u redu, ali dozvolite da čovek iznese svoje mišljenje, pa ćete posle vi. Molim vas, prijavite se ponovo. Izvolite. 

DUŠAN BAJATOVIĆ: Ja i onog Eskobara što dolazi u Srbiju ne zovem Gabrijel, nego Pablo, pa ako sam pogrešio oko imena, nisam oko suštine, verujte mi. Suština je da mi imamo jedan veoma ozbiljan dokument pred nama od koga zavisi kako će država funkcionisati. Nema plaćanja iz trezora dok ne donesemo ovaj akt, a svi hoćemo, i poljoprivrednici, i prosvetari, i javna preduzeća, hoćemo i bolje plate, komentarisaću to sve, ali želim, gospođo Raguš, da dam jednu inicijativu ako smem iz ovog govora da uvedemo na sednici mogućnost pregovaračkog procesa. Ukoliko neko nije zadovoljan, da se izjasnimo na sednici i da ima pravo da pregovara sa vama, pa možda da date i pauzu ako ima više nezadovoljnih poslanika. Dotle ćemo mi ostali gubiti vreme. Svete krave postoje u Indiji, ali ne u Srbiji. I ako su gospoda ovde zato što su imali 3%, onda neka ne spominju SPS, a bojim se da ne treba da spominju ni SNS, jer da nije promenjeno na 3%, ne bismo imali ovu ravnotežu snaga koji je proizvod izbora na kome se izgubilo 70 na prema 30. Previše ozbiljna situacija u državi da bi se mi zezali sa ovim stvarima. Ali, nema veze, arena je arena, ovu su argumenti koji su više upućeni u javnosti nego stručnoj javnosti. Ja se bojim da bi stručna javnost komentarisala ovo malo drugačije. Pre svega, nije osporio ni Fiskalni savet, ni Narodna banka, ni moji drugari, prijatelji iz opozicije da je ovo kredibilno i konzervativno planiran budžet, sa oprezom. Potrudiću se da kažem šta to znači. Dakle, mi stvarno imamo 133 milijarde dodatnih prihoda. Od toga, ako se ne varam, gospodine ministre, 52% iz rasta BDP-a, što znači nešto se dešava u privredi. Jedna od najvećih opaski na vaš rad, gospodine ministre, kaže sve je to posledica inflacije, pa i veća cena, stabilan evro. Stabilan evro je alat u ekonomskoj politici koju vodi ova Vlada, a nažalost, za razliku od naših kritičara, jer i ja sam deo te vlasti, ova Vlada ima politiku. Ona može da se nekom sviđa ili ne sviđa. Ima i ekonomsku politiku. I imaju pravo kolege iz opozicije da je napadaju. To je njihovo pravo, to im je dužnost. Ali, moraju biti ozbiljni. Moramo da se bavimo sa onim ciframa koje piše u budžetu. I ako iznosimo podatke, ne mogu biti paušalni i ono s mene na uštap, šta nam odgovara. Da, povećan je deficit. Ali, zašto? To su diskrecioni rashodi, nisu trajnog karaktera. Oni se odnose na troškove dok se ne isplate. I vi se, gospodo, plašite kamatnih stopa, a 80% je u fiksnim kamatnim stopama ako se ne varam, ministre Mali, i ono što je reprogramirano je na izuzetno niskom nivou kamatnih stopa, ne predstavlja nova ekonomska zaduženja u sada nepovoljnim uslovima. Pa i bondovi koje ste emitovali su pozitivni za ove uslove i niže su kamatne stope. To su valjda argumenti. A zašto je 2,9 iako smo bili u periodu smanjenja budžetskog deficita? Zato, očigledno, doneli smo odluku – „Rafali“, mislim da to svi razumeju. Veća izdvajanja za poljoprivredu. Tu ja Martinoviću imam ozbiljnu primedbu, ne na tebe, nego na Vladu. Mnogo je to para, a malo se vraća. Više inspektora a manje da se, pošto imamo mnogo malih domaćinstava kojima želimo da pomognemo u radnom i u socijalnom smislu, a i politički nam odgovara, mora to malo bolje da se vrati. Malo više inspektora, malo više da se isprati da li se to koristi za podizanje poljoprivredne proizvodnje ili se koristi u rast ličnog standarda, što je, bojim se, čest slučaj. Druga stvar, niko nije pomenuo koliko imamo neuzoranih hektara. Posle IT, čini mi se da nam je poljoprivreda ipak najbolji i najsigurniji izvoznik, bez obzira na oscilacije, u količinama onoga što proizvedemo. Ja sam očekivao da u tom smislu mi posmatramo ovaj budžet. Dalje, bojite se koliko će da vas košta kapital po kom smo se zadužili. Dok god se majstori na zapadu igraju štampe, neograničeno i u FED-u i u Centralnoj evropskoj banci, ne bojte se ovih kamatnih stopa. Radi se o obezvređenju. Druga stvar, šta je cilj? Reindustrijalizacija Srbije. Mnogo je duboka bila ta zečija rupa iz koje smo startovali. Mene sad kad biste pitali da se ja vraćam nazad da sam na mestu člana Vlade, ja bih pošao od pljačkaške privatizacije. Neću da se vraćam na to. A kad bih pričao sa Slavicom, rekao bih – alo, bre, sestro i drugarice moja, ukinite Bolonju. To je prestalo da proizvodi nosioce znanja, to. To nije kao obaveza kao u CEFTA. I CEFTA bi trebalo ukinuti, jer ona nanosi više štete, iako imamo pozitivne cifre u razmeni CEFTA sa inostranstvom, ali nas ona usporava. Druga stvar, mislim da saradnja, a to vidite i po budžetu i po ciframa koje su založene ovde, što se tiče Rusije, to je politička saradnja, jer u ratu ne može biti drugačija, ali ako hoćete balansirano zaduživanje u budžetu i da vas niko ne kontroliše 100%, morate imati i kineskog i arapskog i američkog i engleskog i francuskog i svakog drugog kapitala, a naročito od međunarodnih finansijskih institucija. Ako pogledate strukturu budžeta, niko nije toliko dominantan da bi mogao da nas baš podjarmi. Ako hoćete ono za šta se ja zalažem – investicije, investicije i investicije, onda morate nekad i da se zadužite, jer nam je privreda plitka i mala. Ja sad da izađem napolje i da hoću da promenim 100 miliona evra iz džepa, ja bih poremetio kurs. Znači, mi moramo da vodimo računa kako se podižemo. Ja bih bio oprezan i sa podizanjem plata i penzija, a naročito u uslovima od kojih neki savetuju. Koliko imamo, Siniša, na računu, sedam milijardi? Dobro, red veličine sedam milijardi. Pa, mi bismo skinuli javni dug sa 52 na 42. A gde su vam pare? S čim ćete investicije? To bi značilo da treba da prekinemo sve investicije. To vam je u automobilu nestalo gorivo, a nemate ni ulje. Šta bi značio pad investicija u uslovima gde je država najviši poslodavac? Pa to bi značilo pad BDP, to bi značilo pad plata, to bi značilo pad penzija i to bi značilo da si ukinuo, i ti i Vlada, bilo kakvu teoriju održivog rasta, iz koje god ekonomske škole da je posmatraš. Ako želimo rast, mi moramo da zadržimo ovaj nivo investicija, moramo da ga zadržimo i u državi. U izveštaju koji je napisao Fiskalni savet rastu privatne investicije. To je dobro. One će povući i plate i već povlače. Povući će plate i u javnom sektoru. Ali, istovremeno, to treba da znamo, takav rast plata može biti generator inflacije. Znači, ne samo uvezeno, nego mi ne možemo da proizvedemo kod nas u zemlji ako imate viška para, šta ljudi kupuju? Mi ne proizvodimo televizor. On hoće da kupi televizor, šporet, hoće da ode na letovanje, što pokazuju rasprodati aranžmani. Gde odu te pare kad imate viška tih para na taj način u opticaju? Pa, odu u inostranstvo. Koga vi finansirate? Tuđe privrede. Svi bi mi voleli, dobro ja nisam baš ovlašćen da pričam imamo veće plate, jer bi to bilo nepristojno, ali običan radnik zaslužuje veću platu da ne bi išao u Nemačku, gde mu manje ostaje nego da radi u Srbiji. Sticajem okolnosti danas, dobar majstor u Srbiji može da zaradi i da mu ostane mnogo više nego u Nemačkoj i da je sa svojom porodicom. Ako je tačno u posmatranju konsolidovane države da će čak doći do pada javnog duga, a to piše u izveštaju Fiskalnog saveta, to je dobro. Druga stvar, ta količina para koja se napada da je na računu budžeta, po računici Fiskalnog saveta, ja im verujem, ona smanjuje rizik države Srbije da dođe u fiskalni problem. Prema tome, mi izvesnu količinu para, možda nešto manju od ove, ali biće sad i neka jednokratna plaćanja, već sam ih spomenuo, oni su nama garancija da nećemo upasti u fiskalne probleme. Ponoviću, monetarna politika jeste takva, ali u ovim uslovima mislim da bi depresijacija kursa, a dešava se već, ako bi bila prebrza, ona bi narušila unutrašnje ekonomske odnose i ne bi bila, tu se i sporim i sa Dankom Pavlovićem, ne bi bila stimulans za izvoz. Rano je za takav potez, jer nemamo dovoljan unutrašnji i struktura našeg unutrašnjeg BDP je takva da nam za sada ipak manju štetu nanosi fiksni devizni kurs nego promenljivi ili fluktuirajući devizni kurs, kao što smo imali u nekim godinama, pa smo sa 70 dinara došli na 120 dinara maltene za godinu, dve dana. To našoj privredi ne bi odgovaralo. S druge strane, morate se vezati za nešto u šta verujete, a to je razmena sa EU, iz prostog razloga što sa njima imamo najviše razmene ekonomske. Morate nekako da se merite. Još jednu stvar bih želeo da komentarišem. Jeste, to je tačno da je opala kupovna moć u evrima, ali opala je i u Nemačkoj. Eno je Nemačka u recesiji. Kolike su stanarine u Nemačkoj, koliko je mleko u Nemačkoj, koliko je meso u Nemačkoj, na koju smo se nekad najviše ugledali? Da mi treba da vidimo i da uparimo sve cene barem hrane, koja je u stvari i bila najveći generator inflacije i bila je verovatno najveći problem u odnosu prema stanovništvu, ali to je to. Ako se ne varam, imamo projekciju u koju svi veruju i niko je nije osporio da ćemo ući u taj tunel inflacije između 3% i 4%, što je za ekonomiju naše veličine dobro i niko nije osporio. Ponoviću, inflacija nije kapitalna u rastu BDP-a. To piše i u izveštaju Fiskalnog saveta, to piše i u izveštaju Narodne Banke Srbije, to piše u izveštaju MMF-a, a sada će ponovo da dođu, to piše i u izveštaju Svetske banke. Ako smo ranije hteli da se ugledamo na sve te institucije, onda ti izveštaji koji su vrlo tvrdi, a i sam učestvujem u delu tih razgovora, treba da vidimo šta to znači za cenu kredita. Gospodine ministre Mali, ako mi sa BB plus, a to otprilike se godinu dana kuva, pređemo na BB minus, tri B minusa, ako se ne varam, to je investicioni rejting. Ljudi, to je drugi finansijski svet, onda možemo, osim para koje dobijamo od međunarodnih institucija, Svetske banke i itd, da računamo na ozbiljna fondovska finansiranja sa većim ročnostima. Šta vi možete da uradite za tri godine sa kreditom u privatnom sektoru? Tu će krediti biti pet godina, sedam godina, deset godina, a ne tri godine i kratkoročno i skupo. Ako to uradite bićete, najbolji ministar u savremenoj istoriji Republike Srbije, a blizu ste koliko ja to pratim. Ćuto, koliko ja vidim, tebi treba pomoć, a ja za sebe nisam siguran, za ostalo ćemo se dogovoriti. Treba mi pomoć da završim gasovod kroz Gornje i Donje Nedeljice, stigao sam do tamo. Nema veze sa „Rio Tintom“, majke mi. Dakle, ta priča kako 2,2% vraćamo kamate, a 1,9% ulažemo u privredu od budžeta ili kako je već ovde zapisano, ako nisam pogrešio cifre, ni toga nemojte da se bojite. Najgore su nezavršene investicije, najgore su nezavršene investicije. Ja bih se u ovom momentu da sam na mestu ministra Malog više plašio rasta cena u sektoru usluga nego kredita i njihove vrednosti 2,2%, ako je dobro izračunato u budžetu. Šta hoću da vam kažem? Rupa iz koje smo mi krenuli je jako niska. Zamislite sada pozovemo Vesića i kažemo mu – zaustavi sve pruge, zaustavi sve puteve, zaustavi sve da se malo razdužimo. Ponoviću, šta će onda biti sa zapošljavanjem? Šta će biti sa firmama koje rade? Šta će biti sa zaradama? Šta će biti sa penzijama? Šta će biti sa prihodima budžeta? Ne možete tek tako da izađete. Vi ste videli neke stavke i rekli ste bilo bi lepo. Bilo bi lepo, ali šta je posledica? Neću više da pričam, ostaviću preostalih pet minuta, ako nam bude trebalo na kraju. Ja vas molim da razumemo - uvek može bolje, ali ako nemamo više od ovoga što sam do sada čuo u kritikama, onda dajte da pustimo te rezultate, pa će izbori biti pre ili kasnije, a ne da ih tražimo sada zato što na izbore nismo izašli, a i oni koji su izašli su izgubili. Hajte da budemo odgovorni prema onome što je. Ovo je najvažniji dokument - Energetska strategija, tu je Dubravka, da znamo šta ćemo da radimo dalje, da li ćemo da imamo struje i gasa i energetske objekte. To je ono što je budućnost države, a budžet Republike Srbije je najvažniji dokument i nemamo pravo da se dnevno-politički odnosimo prema njemu na ovaj način koji je u prethodnim danima praktično u parlamentu prikazano. Što se mene tiče, gospodine ministre, poslanička grupa Socijalističke partije Srbije, imao bih još štošta da pričam, ali nema veze, će glasati u danu za glasanje za ovaj predloženi rebalans budžeta i požurite, svi čekaju pare, „Srbijagasu“ ne trebaju pare za gas, gasa ima, Srbija ne brine. 

MARINA RAGUŠ: Hvala, gospodine Bajatoviću. Gospodine Pavloviću, po kom osnovu? 

BRANKO PAVLOVIĆ: Replika. Direktno pominjanje imena i prezimena.

MARINA RAGUŠ: Izvolite. 

BRANKO PAVLOVIĆ: Hvala. Da razjasnimo ta ideja faktičkog fiksnog kursa, on se drugačije naziva u dokumentima, zasniva se na sledećem, i na to je ranije u raspravi ministar Mali skrenuo pažnju da treba voditi računa i o inflaciji u Evrozoni, apsolutno. Dakle, razlika između inflacije u Srbiji i Evrozoni, a u Srbiji je prosečno duplo veća inflacija nego u Evrozoni kada gledamo u dužem vremenskom periodu, skoro duplo veća. Za tu razliku dinar treba da oslabi u odnosu na evro u toku godine da bi vrednost robe iz uvoza i one proizvedene u Srbiji ostao na istom nivou, da bi konkurentan odnos roba bio isti. Kada gledamo kumulirano na 10 godina, onda su ti procenti sada u toj razlici veoma visoki. U ovom trenutku to ne predstavlja problem jer je moguće održavati fiksni kurs zbog toga što su, ono što naši sugrađani dobijaju i šalju iz inostranstva, stabilno preko tri milijarde evra godišnje i zbog toga što su strane direktne investicije stabilno preko tri milijarde evra godišnje. Dakle, u zbiru je to neki put sedam, neki put kao ove godine osam milijardi, a deficit je pet milijardi. Dakle, možete neko vreme to da radite, ali to što vam kurs ostaje fiksni, korak po korak vam čini domaću proizvodnju sve manje i manje konkurentnom. Da li bi izlazak i u jednom trenutku, naravno, može se dogoditi da nemate nivo stranih direktnih investicija i da nemate… 

MARINA RAGUŠ: Hvala. Isteklo je vreme za repliku. Reč ima gospodin Nikezić, po spisku. Izvolite. 

DUŠAN NIKEZIĆ: Hvala. Poštovani građani, od ovog rebalansa niko od vas neće živeti bolje. Zato ministar Mali juče u svojoj prvoj rečenici govori o platama i penzijama u 2027. godini. Tih plata i penzija nema u ovom rebalansu. Zato govori da nam je ekonomija jaka, nikad jača, ali nema para da se prosvetnim radnicima povećaju plate ni do nivoa prosečnih plata u Republici Srbiji, ni do prosečnih. Ni do 120.000 dinara, što Stranka slobode i pravde zahteva već godinama kako bi polako počeli da vraćamo dostojanstvo i učiteljicama, i nastavnicima, i vaspitačicama. Para za prosvetne radnike nema, ali ima za partijske kadrove. Tako je Jorgovanki Tabaković plata povećana za 103.000 dinara, a plate u prosveti i zdravstvu su niže od republičkog proseka. Puna su im usta priče o suverenitetu, a za ovih 12 godina izgubili smo i prehrambeni i energetski suverenitet. Nešto što im nije uspelo ni tokom 90-ih kada su prvi put bili na vlasti. Nekada najveća i najmoćnija firma u ovom delu Evrope, EPS, danas je pred potpunim raspadom. Havarije se dešavaju praktično na dnevnom nivou. Nemamo dovoljno uglja, pa smo prinuđeni da uvozimo i ugalj i struju, a razvoj proizvodnje energije iz obnovljivih izvora smo prepustili strancima i kumovskim firmama vlasti. Poljoprivreda je desetkovana. Nije san poljoprivrednika da imaju budžet od milijardu evra. San je da mogu normalno da proizvode, da više proizvode i da više zarađuju, a situacija je danas nikad gora. Prinuđeni smo da uvozimo i meso, i mleko, i pasulj i luk, jer ne proizvodimo dovoljno pošto se selo gasi, jer imamo 122 hiljade poljoprivrednih gazdinstava manje nego što smo imali pre 10 godina, zato što 300 hiljada ljudi je manje zaposleno u poljoprivredi. Manje nego ikada. Ne govorimo samo mi iz opozicije da srpska ekonomija nije jaka, to govore naši ekonomisti i u Srbiji, a i van zemlje. To vam piše i u izveštaju Fiskalnog saveta koji kaže – zabrinjavajuće povećanje deficita, odnosno rupa u budžetu. Rebalans zbog toga može biti korak u pogrešnom smeru, da inflacija u Srbiji i dalje među najvećim u Evropi, da se neodgovorno zadužujete sa sve većim troškovima kamata koje su za obveznice 6%, a za izgradnju puteva 8% do 9%. Infrastrukturne projekte ugovarate bez tendera iz studija opravdanosti, a da građanima morate da objasnite razloge za veliko probijanje cena koje su višestruko više od ugovorenih, da lutate u agrarnoj politici iako ona predstavlja 10% BDP-a, da rast u evrima ponovo više doprinosi inflacija, nego privredna aktivnost, baš kao što je to bio slučaj i prethodnih godina. To je ono što vam Stranka slobode i pravde već godinama govori. Vaskrsli ste, Slobinu inflaciju iz 90-ih i njome povećavate i platu u evrima i BDP u evrima, a time smanjujete i udeo javnog duga u BDP-u. Vama ne rastu prihodi, vama raste rupa u budžetu, vama raste zaduženje, vama rastu kamate, koje su i dalje veće nego ukupna socijalna davanja u zemlji. Rupa u budžetu raste jer se vlast sve više bahati. Prvo ste izjednačili stranku sa državom, a zatim ste državnu kasu proglasili za sopstveni novčanik koji koristite kao kockar, pa ste u ovom rebalansu budžeta Generalnom sekretarijatu Vlade podigli budžet sa 1,3 na 15 milijardi dinara, Avio služba Vlade prošle godine 500 miliona dinara, ove godine 1,5 milijardi dinara. Kancelariji za javnu i kulturnu diplomatiju čitaj Arno Gujon, dodeljen je budžet od 368 miliona dinara od čega za plate samo 14 miliona. Da li ste vi svesni koliko je ovo novca? Kabinetu ministra bez portfelja za koordinaciju aktivnosti u oblasti rodne ravnopravnosti, čitaj Tatjana Macura, dodelili ste budžet od 150 miliona dinara, od čega za plate samo 7,5 miliona. Kabinet ministra bez portfelja za međunarodno ekonomsku saradnju, čitaj Nenad Popović, 150 miliona dinara, od čega plate samo osam miliona. Kabinet ministra bez portfelja za koordinaciju aktivnosti u oblasti odnosa Srbije sa dijasporom, čitaj Đorđe Milićević, 432 miliona dinara, od čega plate samo 17,5 miliona. Kabinet ministra bez portfelja za pomirenje, regionalnu saradnju i društvenu stabilnost, ima titulu u najmanju ruku kao generalni sekretar UN, Usame Zukorlić dobio budžet od 160 miliona dinara, od čega za plate samo 10 miliona. Šta radite vi ljudi? Pa, vi ste ovim ministrima bez portfelja koji ne rade ništa, jer sve ove poslove već obavljaju drugi nadležni organi dodelili zvučne titule da bi politički namirili, a onda im dodelili budžete po nekoliko miliona evra da spiskaju u naredna tri meseca. Ja sam mislio da je njima dovoljno što ste im dali titulu ministra, fotelju.

MARINA RAGUŠ: Zaista nije uredu, hoćete na pauzu? Hoćete na pauzu, prekinuli ste svi gospodina Nikezića. Zašto mi dobacujete. Možemo na pauzu sada i nastavimo posle, a možemo i sutra da nastavimo i tako nekoliko nedelja, vi odlučujete. Molim vas dozvolite gospodinu Nikeziću da završi. Bez dobacivanja iz klupa. Izvolite. 

DUŠAN NIKEZIĆ: Ja sam mislio da ste vi tim novokomponovanim ministrima bez portfelja dovoljno bilo što ste im dali titulu ministra, fotelju, kabinet i telefon. Vi ste im očigledno dali ozbiljne, milionske budžete da se bahate narodnim parama u naredna tri meseca. Za samo ovih pet je obezbeđen budžet od 10 miliona evra što je dovoljno da se izgrade dve nove moderne škole za tri hiljade đaka. Savet za borbu protiv korupcije ima budžet od samo 28 miliona dinara. Dačićev kabinet, ministra unutrašnjih poslova i potpredsednika Vlade 26 miliona dinara, čuvena Tomina kancelarija 42 miliona dinara. Sve je značajno manje od novokomponovanih ministara bez portfelja. Zaštitnik građana ima budžet od 262 miliona dinara, a Kancelarija za javnu i kulturnu diplomatiju 368 miliona dinara. Poverenik za zaštitu ravnopravnosti, koji stvarno radi svoj posao ima budžet od 149 miliona dinara, a Tatjana Macura 150 miliona dinara. Ljudi, stvarno izanalizirajte šta su vam prioriteti. Naravno, rekorder po budžetu je ministar Mali i Ministarstvo finansija sa 1,4 biliona dinara i na tom razdelu se nalaze i troškovi za EKSPO, za izgradnju Nacionalnog stadiona. Zaista ne znam koji je razlog zašto se ova sredstva nalaze na Ministarstvu finansija, a ne na Ministarstvu građevinarstva. Zašto njima upravlja ministar Mali, a ne ministar Vesić, jer i gospodin Vesić jako dobro zna da se ugradi u ove projekte, ali očigledno ne zna tako dobro da opere milijarde evra koliko je predviđeno za ovaj najskuplji projekat. Nije ministar Mali preuzeo samo razdeo ministra Vesić. Očigledno je preuzeo i budžet Grada Beograda, pošto se na njegovom razdelu nalazi i tunel od Karađorđeve ulice do Dunavske padine i budžet od 5,1 milijarde dinara ili on ima bolju kombinaciju od Šapića ili je gradski budžet u tako lošoj situaciji da više nijedan javni projekat ne može da finansira. U vreme Dragana Đilasa se za nove vrtiće, škole, mostove, domove zdravlja izdvajalo iz sopstvenih sredstava od 300 miliona evra godišnje, odnosno trećina ukupnog budžeta. Rebalansom se kapitalna ulaganja formalno povećavaju za 111 milijardi dinara, ali to nije zato što se više radi i gradi, već isključivo zato što su projekti poskupeli tri do četiri puta samo u poslednjih nekoliko godina. Niko normalan nije protiv gradnje, ali niko normalan ne može da podrži da se bukvalno svi veliki projekti grade iz zaduženja, da ih grade strane firme i radnici i da se grade po tri, četiri puta višim cena od tržišnih. Sam ministar Mali se juče pohvalio da će 323 projekta u okviru EKPS 2027 ili skoka u dužničko ropstvo kako ga vi zovete, biti izgrađeni mimo tenderske procedure i to jeste istorijska prilika kako kaže ministar Mali, ali istorijska prilika za nezapamćenu korupciju. Tako je cena brze saobraćajnice Sombor – Kikinda porasla sa 420 miliona evra na preko dve milijarde evra, auto-put Beograd – Zrenjanin – Novi Sad sa 500 miliona 1,6 milijardi evra, Moravski koridor sa 600 miliona na preko dve milijarde dinara, reverzibilna hidroelektrana „Bisrica“ za samo godinu dana sa 700 miliona na 1,2 milijarde evra, solarna elektrana za godinu dana sa 800 miliona na 1,4 milijarde. Ministar Vesić nam najavljuje i rekonstrukciju pruge Beograd – Bar koja će koštati više nego izgradnja nove pruge i četiri puta više od standardne vrednosti rekonstrukcije gornjeg stroja pruge koji treba da se radi. Mi i „Rafale“ plaćamo duplo više nego Francuzi, 75% više nego Grci i 50% više nego Indonezija. I, još se hvalimo kako je to fantastičan komercijalni aranžman, aranžman u kome smo predvideli rok isporuke šest godina, a da u prvoj godini mi njima isplatimo 31% vrednosti. Zaista do sada nisam čuo ni za jedan ovako dobro ugovoren dugoročni aranžman. Upravo zbog toga što cene projekata vrtoglavo rastu, ponovo zahtevam da se svi infrastrukturni projekti rade tako što ćete prvo dostaviti studije opravdanosti, tako što ćete za svaki projekat provesti na osnovu javne nabavke i tendera, tako što ćete Skupštini dostavljati kvartalne izveštaje šta se dešava sa realizacijom projekta i cenama. Nažalost, pošto za sve ove projekte nema dovoljno para u budžetu, oni će se finansirati svi iz zaduženja. U rebalansu je planirano da se zadužimo za preko bilion dinara, skoro 10 milijardi evra, što je isti iznos koji smo imali u inicijalnom budžetu, iako smo odložili otplatu kredita UAE vrednih dve milijarde dolara. Takođe, uz ovaj rebalans budžeta mi smo dobili i šest novih zaduženja, a predsednik nam je pre samo nekoliko dana najavio da je dogovorio dodatno zaduženje od Evropske unije vredno 1,2 milijarde. Zato i ne čudi što najveći budžet u zemlji nemaju ni prosveta, ni zdravstvo, ni vojska, već Uprava za javni dug 912 milijardi dinara. I, problem je što od tog zaduženja nikakve koristi neće videti ni građani koji su prinuđeni da se zadužuju najskupljim keš kreditima sa kamatom od 15%. Zahvaljujući najvećoj inflaciji u poslednjih 20 godina, značajno je opao standard građana. Posebno je problematično to što su cene hrane u poslednje tri godine porasle 53%, duplo više nego u Evropskoj uniji, a danas imamo situaciju da su cene hrane u Sloveniji niže, a da su im plate duplo veće. Cena stanovanja porasle su za 43%. Godinama plaćamo najskuplje gorivo u regionu, a da stvar bude gora povećali ste bukvalno sve namete, od PDV-a, poreza na imovinu, poreza na dobit, paušala za preduzetnike, povećali ste sve akcize i komunalije i uveli nove namete poput akcize na struju i poreza na šupe i bunare. Zbog toga su ljudi prinuđeni da preživljavaju zahvaljujući keš kreditima koji su u poslednjih 10 godina porasli sa pet na 13,5 milijardi evra, a samo u poslednjih mesec dana 150 miliona evra, jer se u Srbiji i školski pribor i dečiji rođendani i slave plaćaju iz keš kredita. U ovom budžetu nema, a moglo je da bude povećanja plate prosvetnim i zdravstvenim radnicima, besplatnih udžbenika i obroka za sve đake u zemlji, vraćanja otetih penzija, pomoći za starije od 65 godina koji nemaju primanja, za osnivanje alimentacionog fonda, 200 miliona evra za domaće privrednike umesto za šačicu stranih investitora. Nema para ni za nenamenske transfere iz budžeta u skladu sa zakonom. Nema ukidanja akcize na struju, nema ni smanjenja akcize na gorivo, nema oporezivanja kladionica i kockarnica, poreza na ekstra profit i povećanja rudne rente, a ovih stavki u budžetu nema ne zato što nema para, već zato što sve pare odoše na koruptivne, javne nabavke, bahaćenje državne administracije i infrastrukturne projekte mimo tendera. Gospodo, ne domaćinski vodite ekonomiju sve ove godine. Strateške rezerve pravimo kada su najskuplje, kao što je bio slučaj sa hranom i energentima. Najviše se zadužujemo kada je kamata najveća. Gradimo infrastrukturu iz skupih zaduženja mimo tendera, sa stranim firmama i radnicima i trostruko višim cenama. Sprovodite potpuno promašenu politiku privlačenja stranih investitora koji daju minimalne zarade. Zapostavljate poljoprivredu i podstičete uvoz hrane. Najvrednije resurse delite strancima u zamenu za političku podršku i slikanje sa stranim državnicima, a ne stručni partijski kadrovi vam upravljaju ključnom infrastrukturom i javnim preduzećima. Opet je ključni razlog za ovako štetočinsko ponašanje korupcija i enormno bogaćenje vrha vlasti. Korupcija je početak i kraj svakog projekta i ekonomske politike ove vlasti. Zato ne treba da čudi što se već godinama vrtimo u začaranom krugu siromaštva, što smo samo na 46% proseka EU, što su nam davno odmakli ne samo Hrvatska, Mađarska i Slovenija, već i Rumunija, Bugarska i Crna Gora, a ekonomija zemlje nam je slobodnom padu. 

MARINA RAGUŠ: Privodite kraju, isteklo vam je vreme. Koje vreme. Šta vam je ljudi, svako ima svoje vreme, polako. Gospodine Milojičiću, po kom osnovu? Po Poslovniku? Izvolite. 

RADOSLAV MILOJIČIĆ: Hvala, hvala. Molim vas da mi vratite ovih 12 sekundi što su mi ovi iz „Multikom“ žute stranke aplaudirali dok sam ustajao, sporo ustajem, imam još povrede po nogama. Poštovana predsedavajuća, dame i gospodo narodni poslanici, ministri, dragi narode, ovo što ima u Srbiji nema nigde da nam o poštenju pričaju oni iz „Mulitikom grupe“. Član 107. dostojanstvo. To je povreda čim vi iz „Multikom“ žute stranke ustanete da govorite o kriminalu i korupciji. Molio bih ministre i moje kolege da budemo nežni prema njima, oni ne znaju, oni su zbunjeni, kao moj sin koji je sada krenuo u prvi razred iz zabavišta i ne zna dete šta se dešava. Mi moramo u porodici biti nežni prema njemu. Tako ministre Mali, moramo biti nežni prema njima, oni se prvi put suočavaju sa ovakvom situacijom. Prvi put, a 12 godina su vodili ovu državu, vide suficit u budžetu, vide pozitivan rebalans, vide pozitivno davanje, još novca za našu vojsku, još novca za našu poljoprivredu, još novca za naše medicinske sestre, milijardu evra u naredne četiri godine za naše puteve. Oni su radili rebalans kako bi novac trpali u svoje džepove i zbog toga je njihov gazda, žuti tajkun, vlasnik „Multikom grupe“, koji je svoje zaposlene ubacio u Skupštinu na teret našeg naroda. Pošto priča o poljoprivredi, mogao našim seljacima i poljoprivrednicima da kupi 36.000 novih traktora za 619 miliona. Mogao je da isplati 650.000 prosvetarskih plata za 619 miliona koliko je ukrao. Zbog toga su oni zbunjeni. Hvala vam. 

MARINA RAGUŠ: S obzirom da je bila replika više nego povreda Poslovnika, član 103. stav 8. od vremena grupe. Gospodine Bulatoviću. Navedite samo član. 

DEJAN BULATOVIĆ: Poštovana predsedavajuća, narodni poslanici, građani Republike Srbije, član 106. reklamiram. Pokušavam predsedavajuća da vas zaista pozovem da posmatrate šta pojedini poslanici rade, a da je to veoma opasno. Dragan Đilas u jednom momentu je ustao i počeo da viče i da se izživljava na narodnim poslanicima većine. On je uputio pretnje, svađa se sa Milenkom Jovanovim, tamo mu dobacuju, već šta radi. On je čovek pomislio da to može da radi kao u mom dvorištu kada je bio, pa je pretukao psa. Ja ću morati da pustim taj snimak. Mislio sam da ga ne puštam. Jako je pocrveneo, nemojte samo, biću blag da ga ne bi strefio ne daj bože infarkt. Evo pocrveneo sav. Dakle, ja ću pokušati što blaži da budem prema Draganu Đilasu, ipak je on moj bivši kolega iako mi je ukrao stranku, pokušao finansijski da me uništi, ja ću biti blag. Molim vas predsedavajuća, Dragan Đilas ustaje i preti. Baš ono što smo čitali u medijima kako je svojoj supruzi pretio i kako je svom tastu, to smo čitali u medijima. Ja vas molim da vodite računa. Ima nas narodnih poslanika koji se ne plaše Dragana Đilasa, ima nas puno ovde. Svi poslanici vladajuće većine, samo da građani dobro znaju, ne plaše se Dragana Đilasa, ne plaše se ni malo. To što on preti, to što on radi, a dokazan je čovek kao veoma, veoma agresivan. To zna Srbija. Samo da kažem građanima kada to vide u medijima, a mi ćutimo. To ne znači da se mi njega plašimo. Naprotiv. Ali je vama gospođo predsedavajuća, molim vas, skrećem vam pažnju. Ućutkajte ga, ne dajte da preti. On preti Srbiji, on je velika pretnja za Srbiju. Hvala. 

MARINA RAGUŠ: Hvala. Isteklo je vreme. Takođe član 103. stav 8. Po Poslovniku, gospođa Jelena Milošević. Izvolite. Što dobacujete. Šta vam je? Znate da to nije po Poslovniku. Da je to razlog za izricanje opomene. Što dobacujete. Ne, ja sam vas odlično razumela. 

JELENA MILOŠEVIĆ: Član 27. Bili ste dužni da reagujete u više navrata. Najpre na pominjanje članova porodice. Gospođa Brnabić je to radila, isključivala je mikrofon. Ne mogu da verujem da je ona demokratičnija i da više poštuje Poslovnik od vas, a vi ste iskusniji. Drugi se odnosi, obratiću se direktno vama. Vi ste gospođo Raguš ovde među najiskusnijima. Zamolila bih vas da vaše poslanike, koji ovde služe kao vikari, a nikada se nisu javili da im građani čuju glas, nego im glas prepoznajemo samo mi ovde koji smo u sali parlamenta, naučite da ova govornica služi da se obraćaju građanima i da ove skupštinske klupe služe ne da dižu ruku na zvonce i da iz klupe vređaju opoziciju, nego da nešto i kažu, iako za njih nikada niko nije glasao. Tu prvenstveno mislim da kolegu Radina iz Novog Sada, tu mislim na čuvenog niškog koordinatora Šćekića i na mnoge druge, koji nikada nisu ustali da kažu jednu reč, ali zato dobacuju. Smeta mi dobacivanje i drugih, ali više poštujem poslanike koji brane politiku SNS i javljaju se, od onih koji brukaju ovaj dom i ovde služe kao vikari, kao na mitingu SNS. Hvala. 

MARINA RAGUŠ: Hvala vama. Replika, kao i malopre, član 103. stav 8. oduzimam od vremena grupe. Prvi potpredsednik Vlade, gospodin Siniša Mali. Izvolite. 

SINIŠA MALI: Hvala puno. Poštovani narodni poslanici, poštovani građani Srbije. Prosto je neverovatno šta ste imali priliku da čujete od prethodnog govornika i narodnog poslanika, osobe koja je bila kreator ekonomske politike u Srbiji do 2012. godine, kreator ekonomske politike. Sada ću ukratko da prođem kroz sve ono što su nam oni ostavili 2012. godine i da uporedimo Srbiju danas i kada su je oni vodili. Samo da podsetim sve građane Srbije kako je to bilo. Znate, Srbija je u ovom trenutku, da, druga rastuća, najbrža rastuća ekonomija u Evropi. To se od 2008. godine do 2012. godine ni jedanput nije desilo, a uvaženi narodni poslanik je tada bio alfa i omega kada je ekonomska politika Vlade Republike Srbije u pitanju. Alfa i omega ekonomske politike do 2012. godine, uvaženi narodni poslanik, takođe uspeo je da zatvori fabrike, da zakatanči fabrike i da pola miliona ljudi u tom trenutku u Srbiji ostane bez posla. Precizne cifre da vam kažem, sa 2.081.000 zaposlenih 2008. godine, Srbija je 2012. godine imala 1.860.000 zaposlenih. Kako vas nije sramota. O kakvoj brizi vi govorite za ljude u Srbiji kada ste pola miliona ljudi ostavili bez posla tokom vašeg upravljanja javnim finansijama. Poštovani građani Srbije 25,9% bila je stopa nezaposlenosti na kraju mandata uvaženog narodnog poslanika koji je vodio ekonomsku politiku Srbije do 2012. godine, 25,9%. Svaki četvrti u Srbiji je bio bez posla. Sećate li se neke strane direktne investicije velike? Pa, ne, naravno, nije je ni bilo. Sećate li se neke otvorene fabrike? Ne, naravno nije ih ni bilo. Sećate se sigurno kursa koji je plutao i lutao od 2008. godine sa 80 dinara za evro na 120 dinara za evro 2012. godine. Ostavili ste pustoš. Godine 2012. u junu niste imali na računu budžeta ni da isplatite penzije tog meseca i vi govorite o penzijama i o platama. Kaže uvaženi narodni poslanik, plate i penzije nema u rebalansu, citiram, kako ih nema u rebalansu, imate i za platu i penzije, ima i za doprinose, imate za sve što je neophodno da nam životni standard Srbije raste iz meseca u mesec, pa da nema u rebalansu, ne bi bilo ni plata, ah da, vi se sećate vašeg vremena. Ono što je posebno interesantno pogledajte kako je to licemerje i zloupotreba. Uvaženi narodni poslanik govori o prosvetnim radnicima, u njegovo vreme 2012. godine, prosečna zarada kod nastavnog osoblja bila je 44. 238 hiljada dinara, sa uvećanjem koje ćemo imati 50 posto iznad drugih u javnom sektoru za naše prosvetare od 1. januara 2025. godine, prosečna zarada biće 97.087. Znate šta je interesantnije, citiram narodnog poslanika – još prosečna zarada u prosveti nije iznad prosečne zarade u Srbiji. Pa jeste, nego vi ne znate da mi govorimo o tome da nam je osnovna zarada, da pokušamo da osnovnu zaradu, podignemo iznad prosečne zarade u Srbiji. Prosečna zarada u Srbiji, poslednji podatak u julu mesecu, je 95.804 dinara. Prosečna zarada u prosveti je 96.926 dinara. Dakle, prosečna zarada u prosveti je viša i veća nego prosečna zarada u Srbiji, ali to samo govori koliko vas baš briga. Samo da nešto kažete, samo da ispadne da vi brinete, a kako ste brinuli, ne dao Bog da se Srbija ikada vrati u to vreme. Kažete Narodna banka Srbija, povećala se plata. Pa, kakve to veze ima sa budžetom? Pa, bar bi od vas očekivao da znate da je Narodna banka nezavisna institucija, da Narodna banka isplaćuje iz svojih prihoda plate zaposlenima i to nema nikakve veze sa republičkim budžetom, ali lepo je bilo kada ste vi to rekli i svima ste nam to jasno iskazali kako ste pametni kada je to u pitanju. Kaže - energetski sistem nam je u kolapsu. To je jedna stvar. Druga stvar koju je uvaženi narodni poslanik rekao - najvrednije resurse ste prodali. Mislite vi kada ste prodali NIS, mislite vi kada ste prodali naša rudna bogatstva koja su vezana za naftu, pa smo tako izgubili nezavisnost koju smo od tog trenutka imali? A koji ste to energetski objekat u vaše vreme izgradili u Srbiji? Pa, nijedan. Sada govorite i govorili ste i 2022. godine o tome da neće biti struje, da neće biti gasa, biće isključenja. Uvaženi građani Srbije, znate li kada su bile poslednje restrikcije struje u Srbiji? Pa, 2012. godine, dok je uvaženi narodni poslanik vodio računa i o EPS-u i ostalim preduzećima u Srbiji. Ne tokom mandata ove vlasti. A 2022. godine, u doba najveće ekonomske krize, rata u Ukrajini i svega ostalog, bilo je i struje, bilo je i gasa, bilo je i grejanja, bilo je svega. Rafali. Kaže - dajemo pod ne znam kakvim uslovima neke avanse, i tako dalje i tako bliže, naravno, ne govori o tome da vi uvek kada dajete avans imate i avansnu garanciju itd, ali nije ni čudo. Znate, ministar Martinović, moj kolega, je o tome govorio, u vaše vreme nije bilo ni ideje da se kupe neki novi avioni, da se nabavi bilo šta za Vojsku Republike Srbije. Samo ste uništavali, topili tenkove, rasprodavali. Imali smo, ako se ne varam, jedan avion koji je mogao da poleti 2012. godine. Naravno, s obzirom na vašu antisrpsku politiku, reći ću - nije čudo što vas plaši i što ne razumete zašto se Vojska Republike Srbije ojačava i zašto želimo da nam moderni, najmoderniji, najbolji vojni avioni čuvaju nebo. Vraćanje otetih penzija ste pomenuli. Vi, koji niste u junu 2012. godine imali da isplatite te penzije?! Vi, koji ste imali prosečnu penziju od 202 evra. Penzija je danas 390 evra u proseku i idemo na povećanje od 10,9% od 1. decembra ove godine i prosečna penzija u Srbiji od tada će biti 435 evra. I ne pričamo o obećanjima, smejali ste se i vi i ostali kada je predsednik Vučić rekao da će prosečna plata u Srbiji biti 500 evra 2019. godine, pa sad maca pojela jezik, pošto ne samo da smo i taj cilj ispunili, nego je sada prosečna zarada 818 evra, biće preko 900 evra u decembru ove godine, idemo na preko 1.000 evra u decembru naredne godine. I da, mi ćemo doći do tog cilja od 1.400 evra 2027. godine, kao što smo i obećali, jer, za razliku od vas, svako obećanje koje dajemo ispunjavamo u dinar i u dan. Da podsetim građane Srbije, u vaše vreme prosečna zarada bila je 329 evra, za one srećne koji nisu izgubili posao, s obzirom, ponavljam, 25,9% je bila stopa nezaposlenosti u Srbiji, preko 50% stopa nezaposlenosti mladih. Što se tiče kamata na kredite, 2012. godine prosečna kamata na dinarske kredite koje je uzimala tadašnja vlast, čitaj uvaženi narodni poslanik koji je malopre govorio, je bila 13,68%. Danas je, uz sve ove krize i sva povećanja referentnih kamatnih stopa, 5,10%. U njihovo vreme 13,68 i našao se da spočitava sada da su ne znam kako kamate visoke pa se čudi. Kamata na evro dug. U njihovo vreme 5,78%, a sada 3,34%. Pa, nemoguće je da je 5,78 niže od 3,34. Za kraj samo jedna konstatacija. Samo nemojte vi iz vaše stranke da pričate o korupciji, jer među vama sede simboli korupcije u Republici Srbiji i to se nikada neće promeniti, s obzirom da su za vreme svoje vlasti i javnih funkcija koje su imali stotine miliona evra uzeli od građana Srbije i stavili u svoj džep. Uvek polazite od sebe kada govorite o koruptivnim poslovima i pogledajte sebe u ogledalo i pogledajte ljude oko sebe. Hvala puno. 

MARINA RAGUŠ: Određujem pauzu od 60 minuta.

SNEŽANA PAUNOVIĆ: Poštovane kolege, uvaženi predsedniče Vlade, gospodo ministri, dobar dan i od mene. Nastavljamo sa radom. Reč ima ovlašćeni predstavnik Aleksandra Tomić. Izvolite, koleginice Tomić. 

ALEKSANDRA TOMIĆ: Uvažena predsedavajuća, poštovani premijeru, ministri, kolege poslanici… 

SNEŽANA PAUNOVIĆ: Samo malo, gospođo Tomić. 

MARINIKA TEPIĆ: Raguš je rekla replika Nikeziću posle pauze.

SNEŽANA PAUNOVIĆ: Čije pravo na repliku je ostalo? Nema vas u sistemu, gospodine Nikeziću. Izvolite, gospodine Nikeziću. 

DUŠAN NIKEZIĆ: Hvala. 

SNEŽANA PAUNOVIĆ:Pritom vas molim da sledeći put kada ostanete tako sa pravom na repliku, budete u sali kad krenemo sednicu. 

DUŠAN NIKEZIĆ: Ministre Mali, kada bih ja želeo da pričam o prošlosti, onda bih mogao da vam kažem da ste vi reprezent vlasti koja je 2000. godine ostavila sprženu zemlju. Između ostalog, plate od 40 evra, javni dug od 170% BDP-a, inflaciju od 112%, opustošen PIO fond, devizne rezerve od samo 387 miliona evra, dug za neisplaćene tri penzije i 24 dečja dodatka. Kada bih hteo da budem ličan, mogao bih da vas podsetim da smo delili kancelariju, da nije pametno pljuvati u vis, jer na kraju to padne na vas, ali ja nisam takav. Ovde smo danas da pričamo o vašem rebalansu budžeta, u kome ste nam izložili da ima para i za kupovinu aviona i za opremu za BIA i za stranačke uhljebe i za EKSPO, samo nema za prosvetne radnike, kojima ne samo da ne date zasluženo povećanje plata, nego ih i vređate kada kažete da imaju trenutno plate koje su veće od republičkog proseka, pošto u poslednjem dokumentu Republičkog zavoda za statistiku to jednostavno nije tačno. Prosečna plata u prosveti je 89.000 dinara, što je manje od republičkog proseka, koji je 95.000 dinara. Da bude jasno, ono što Stranka slobode i pravde zahteva je da osnovna plata za nastavnike, učitelje, vaspitače sa sedmim stepenom bude 120.000 dinara. To je minimum. 

SNEŽANA PAUNOVIĆ: Zahvaljujem se. Pravo da odgovori, prvi potpredsednik Vlade, ministar finansija, Siniša Mali. Izvolite. 

SINIŠA MALI: Hvala puno. Poštovani narodni poslanici, uvaženi narodni poslaniče, malo ste vi pobrkali. Pljujte vi u vis koliko hoćete, ja 2000. godine nisam ni bio u zemlji, ako se ne varam, ni godinu dana pre toga, ni par godina pre toga, nego sam završavao studije u Americi. Tek sam se vratio 2001. godine, posle više godina u inostranstvu, tako da ste opet malo pobrkali lončiće. Ono što je važno za građane Srbije je upravo vaša politika i rezultati vaše politike, kada je nastavno osoblje i kada su prosvetari u pitanju. Drago mi je izuzetno da se vi borite i da vas interesuje životni standard ljudi u prosveti, a kako se desilo da za vreme vašeg mandata, i o tome sam govorio malopre, je prosečna zarada u prosveti bila samo 44.000 dinara? Kako se to desilo? Kako tada umesto da imate ljude koji su u vašoj stranci koji su zaradili stotine hiljada i stotine miliona evra i u svoje privatne džepove stavili toliko novca za vreme mandata vas na vlasti, pa kako tada niste razmišljali o prosvetnim radnicima nego sada ste se, eto, našli vi koji ste uništili Srbiju, vi koji ste pozatvarali fabrike, koji ste svaku perspektivu građanima Srbije uništili, vi se nalazite sada, ideolog i željan da pomogne prosvetnim radnicima. Treba da vas bude sramota. Prosvetni radnici u vaše vreme 44.000 dinara prosek, sa povećanjem koje planiramo našim prosvetarima od 1. januara naredne godine, a biće 50% više nego što će dobiti drugi zaposleni u javnom sektoru, prosečna zarada prosvetnog radnika biće preko 97.000 dinara. Ono što je posebno važno, još jedanput, da vas ispravim, junska plata prosečna u prosveti – 96.929 dinara, upišite cifru, prosečna u Srbiji – 95.804. dinara. Još jedanput, upišite cifru, zapamtite, pa da znate. Hvala puno. 

SNEŽANA PAUNOVIĆ: Hvala, ministre. Gospodine Nikeziću, nećemo u beskonačnost sa replikama. Mislim da ste se razjasnili vi i ministar finansija. Poštovane kolege, ja sasvim dobro čujem šta ko govori. Prema tome, moja odluka, uz izvinjenje gospođi Tomić za malopređašnju grešku. Izvolite, ovlašćeni predstavnik Aleksandra Tomić. 

ALEKSANDRA TOMIĆ: Zahvaljujem. Poštovani predsedniče Vlade, ministri, kolege poslanici, mislila sam da počnem od Predloga budžeta za 2024. godinu, koji je u stvari osnovni dokument na osnovu koga radimo rebalans, ali ću početi, pre svega, od pitanja koje se ovde otvaraju juče i danas, to je zašto se finansira EKSPO? Mislim da građanima Srbije mora da se ponovi, pre svega, da je to jedno takmičenje i konkurs na kome je Srbija kao država učestvovala i pobedila jednu Španiju, jedne SAD i dobila mogućnost da organizuje ovu svetsku manifestaciju sa 84 glasa za. Kada se glasalo o tome da Beograd bude centar 2027. godine, kada je u pitanju EKSPO, i on ima svoju temu, ta tema se zove sport, kultura i zabavni sadržaj. Prema tome, Srbija ima veliku čast da ugosti sve zemlje sveta na ovakvoj manifestaciji. Ono što je Vlada Srbije i predsednik Vučić što su smatrali za potrebno, to je da ovakvu jednu manifestaciju, pored toga što ćemo finansirati, iskoriste kao jedan privredni i ekonomski zamajac za investicije koje će se odnositi na celu Srbiju, zato što mi imamo projekte koji su u toku, a ima ih 323 projekta vezano za Beograd, odnosno Srbiju 2027, gde su praktično sve oblasti pokrivene time. Zbog toga govorimo o toj cifri investicionoj koja iznosi 17 milijardi, a ne govorimo o cifri koja će isključivo iznositi 1,5 milijardi koje se odnose isključivo samo na EKSPO i na centralnu manifestaciju. To je ono što treba građanima uvek govoriti, jer negde se zaboravi. U tom ponavljanju i napadima o tome zašto EKSPO, mi smo protiv EKSPA, pa onda ste protiv međunarodnih manifestacija da se održavaju u Srbiji. To tako treba onda reći, a nemojte napadati Vladu zbog čega ulazi uopšte u ovakve projekte. Druga stvar, kad su u pitanju „Rafali“, kupovina „Rafala“, mi nismo čuli ni od jedne opozicione stranke da li su oni za nove tehnologije kada je u pitanju odbrambena industrija, da li im smetaju možda „Rafali“ ili bi možda pre Suhoj 35 da kupimo ili možda neke druge avione, tipa F16, da li je u pitanju politička raspodela kada je u pitanju tehnološki razvoj i kupovina najsavremenije opreme kad je u pitanju avio industrija ili uopšte su protiv bilo kakve kupovine, uopšte su za demilitarizaciju kad je u pitanju naša odbrambena industrija. To moraju da se izjasne pred građanima. Građanima nekad nije jasno zaista koje poruke šalje ona strana koja napada SNS, Vladu Republike Srbije i predsednika države, jer se negde stiče utisak da su protiv svega, a to znači i zaustavljanje Srbije, to znači zaustavljanje i plata i penzija, zaustavljanje bilo kakvog tehnološkog razvoja koje je nemoguće zaustaviti. Onoga trenutka kada mi posmatramo svoje ekonomske parametre, znači, makroekonomske faktore i kada ih analiziramo u odnosu na centralne zemlje EU, to znači da mi zaista idemo rame uz rame sa najrazvijenijim državama EU. Do sada, ako ćete do 2012. godine da gledate rezultate, oni su se isključivo odnosili na poređenje zemalja u regionu. Sada kada Srbija ima obim stranih direktnih investicija 60% u odnosu na ceo region, mi zaista možemo da se poredimo sa razvijenim državama. To je ono što je ministar Mali pokušao da kaže da smo mi sada na osnovu rezultata u prvih šest meseci praktično druga zemlja po tim ekonomskim rezultatima kad je u pitanju rast, ali kad pogledate 2018. i 2023. godinu, mi smo u prvih šest zemalja EU. To je zaista jako dobar rezultat. Za jednu državu koja je bila bukvalno ispod bilo kakvih parametara kada je u pitanju posmatranje u odnosu na članice EU, mislim da Srbija zaista ide dobrim putem kad je u pitanju razvoj. Zato mi danas razgovaramo o dobrim rezultatima, odnosno pozitivnim rezultatima koji su u iznosu od 132,5 milijardi dinara. To je znači onaj višak koji Srbija treba da podeli. Na kraju krajeva, dobre rezultate koje država obavlja i koje privreda generiše da podeli zajedno sa građanima Srbije. Nije istina da ovako dobar rezultat neće imati bilo kakvih rezultata po građane Srbije, zato što smo juče imali priliku da čujemo da rast i razvoj mogu da se podele, pa ako Srbija napreduje sa 3,8% rasta, onda ne može da se razvija. Ne znam. To su neke nove ekonomske metodologije po kojima očito opozicioni poslanici posmatraju uopšte ekonomiju Srbije, ali u bilo kojoj ekonomiji, bilo koje države, rast, naravno, ide paralelno sa razvojem. Rast su brojke koje pokazuju onaj deo koji se odnosi na kvantitativne promene, a kvalitativne promene su razvoj. To su primene novih tehnologija, otvaranje novih delatnosti, otvaranje novih radnih mesta, zatim nova zanimanja koja se javljaju u proteklim godinama. To je ono zbog čega je jako bitno da se osvrnemo oko sebe i vidimo u poslednjih pet godina koliko se mnogo toga promenilo, kada je uopšte ekonomija u pitanju. Ono što je za nas najinteresantnije to je da je taj spoljnotrgovinski promet zaista povećan, i to je ono što pokrivenost uvoza izvozom iznosi 76,6%, da je uopšte trgovina koja je obavljena u proteklom periodu na nivou od nekih 39 milijardi evra, s tim što je pokrivenost ta, rekla sam, 76,6%, ali ono što je najinteresantnije jeste da je industrija napredovala u svom rastu od 2,5%, a gde su one prerađivačke industrije čak veće za 3,6%. To je ono što pokazuje da sve ono za šta smo se godinama borili, da budemo ne samo proizvođačka zemlja, kada je u pitanju određena vrsta proizvoda, uspemo da promenimo strukturu same privredne industrije, da su metali i metalska industrija zaista povećani, da je onaj deo koji se odnosi na fabrike koje su vezane za automobilske industrije, koji su najveći generatori razvoja, zaista učinile to da i ovo, kada isplaćujemo i plate i penzije, više ne moramo da dajemo iz budžeta, nego na osnovu ljudi koji zaista rade i firmi koje zaista prave profit, i porezi i doprinosi koji se slivaju u kasu zaista omogućuju održivost funkcionisanja javnih finansija. Mi smo očuvali makroekonomsku stabilnost u uslovima koji su zaista kompleksni. Kada pogledate sva ratna dejstva i na Bliskom istoku, i u Ukrajini, i u delu kada govorimo o promenama, kada su u pitanju lanci snabdevanja, ali ono što je važno reći jeste da smo zaista kao država gledali da u svakom segmentu, gde treba, iz ovog rebalansa budžeta popunimo sve ono što je velika potreba, a tu jeste i poljoprivreda, tu jeste i deo koji se odnosi na podršku porodici, zdravstvo, pogotovo tačka 25.3, a to je lečenje retkih bolesti koje se leče u inostranstvu. Onaj deo koji meni je u stvari svima nama jedan od najvažnijih, a to je ako nemate jaku ekonomiju, ne možete da branite na adekvatan način svoje srpske nacionalne interese. Iz ovog rebalansa budžeta 2.856.656.000 dinara je više dato Kancelariji za Kosovo i Metohiju, a upravo zbog toga da bi se sproveo plan područja socijalne zaštite koje je država Srbija opredelila za naše ljude koji žive na teritoriji Kosova i Metohije. Sada će po prvi puta ljudi koji nemaju posao dobiti određena finansijska sredstva. Time u stvari želimo da zaista pošaljemo jednu snažnu poruku i svetu, a danas će imati prilike i gospodin Vučić u 19.30 časova u UN upravo da otvori ovu temu, da pokaže koliki zulum i nasilje trpe Srbi i nealbansko stanovništvo od strane Kurtija i njegove vlasti iz Prištine. Mislim da smo pokazali, pre svega, veliku odgovornost kao država prema svom narodu koji je zaista sada na velikom udaru. Mi smo sada svesni toga ti Srbi koji žive dole su u stvari topovsko meso za Kurtija koji želi jedan egzodus, praktično, da izvrši i potpuno aneksira teritoriju Kosova i Metohije i pretvori je u neku svoju državu, a mi se žestoko suprotstavljamo tome. Samo velikom i jakom diplomatijom u svetu možemo da jednostavno, odbranimo srpske nacionalne interese, ali bez jake ekonomije ne postoji odbrana srpskih nacionalnih interesa. Zato smatram da je ovakav rebalans zaista jako potreban i pokazuje jednu političku odgovornost svih onih učesnika koji se nalaze ovde u parlamentu. Kada kažete da ste, recimo, za vraćanje vojske, a onda nećete da glasate za ovakav rebalans, onda mislim da se pokazuje jedna vrsta ili neznanja, ili licemerstva. Ne možete da budete za jedno, a da ne podržavate drugo. Deklarativno smo za vojsku i za odbranu nacionalnih interesa, a kada treba zaista da država izdvoji iz budžeta određena sredstva za uvođenje obaveznog vojnog roka, onda to ne želite da podržite. Mislim da je na svima nama velika odgovornost o tome kako ćemo se izjasniti za ovaj rebalans, a mislim da je i opoziciji sada prilika da pokaže koliko zaista želi da podrži nacionalnu politiku Republike Srbije i očuvanje svih nacionalnih interesa. Ono što je za nas ovde šokantno to je da upravo u ovim danima, kada Kurti sprovodi najgore nasilje, mi ovde nemamo ni jednu reč praktično napada na zvaničnu Prištinu od strane opozicije, već samo skreću temu i pokušavaju da tu temu izopšte iz političkog polja. Mislim da je za nas jako važno da, kada govorimo o rebalansu budžeta, ovo je danas život, realan, i za građane Republike Srbije, ali i za sve naše građane koji danas žive na teritoriji Republike Srbije, bez obzira što se nalaze pod okriljem ili UN ili pod okriljem EU koja je tu jedan od organizatora takvih pregovora Beograda i Prištine. Mislimo da je za nas veoma važno da i danas pošaljemo snažnu poruku podrške predsedniku Vučiću koji će sigurno o tome govoriti danas u Njujorku. Zato je sigurno za nas važno da mi podržimo ovakav rebalans budžeta u danu za glasanje i pokažemo, pre svega, koliko smo politički odgovorni prema svima. Hvala. 

SNEŽANA PAUNOVIĆ: Hvala, gospođo Tomić. Pošto su govorili svi ovlašćeni predstavnici poslaničkih grupa, prelazimo na redosled narodnih poslanika prema prijavama za reč. Reč ima potpredsednik Narodne skupštine Edin Đerlek. Izvolite. 

EDIN ĐERLEK: Uvažena predsedavajuća, uvaženi predsedniče i članovi Vlade, ministri, dame i gospodo narodni poslanici, na samom početku jednu malu digresiju pre nego što se vratim na dnevni red. Danas je u Novom Pazaru i u Raški dan žalosti i stoga želim da izrazim najdublje saučešće porodicama stradalih. Radi se o ocu i troje maloletne dece i još jednoj mladoj ženi, komšinici, koja je putovala sa njima i zaista je ovaj događaj potresao čitavu javnost, pre svega, opštinu Rašku i grad Novi Pazar. U trenucima te tuge i žalosti koja je zadesila naš grad, u nedelju popodne smo, nažalost, imali potpuno bespotrebno, bez imalo senzibiliteta i osećaja za okolnosti, nedopustive i veoma opasne provokacije na nacionalnoj osnovi i zato smatramo da svi nadležni organi, i tužilaštvo i policija, moraju da reaguju i da sankcionišu ove pojedince. Kao što znate, u Novom Pazaru, Srbi i Bošnjaci vekovima žive zajedno bez i jednog jedinog incidenta i ovakve stvari su apsolutno nepotrebne i nedopustive, pogotovo ako pričamo o miru i stabilnosti. Juče je predsednik govorio da je mir naša nasušna potreba. Ako već govorimo o miru i ako već želimo mir, onda moramo da činimo korake koji vode ka tom miru, a ti koraci su kategorička osuda i sankcionisanje ovakvih pojedinaca. Ja sam na jednoj od prethodnih sednica govorio o sveukupnom ambijentu i upozoravao sam na jednu pogubnost prenaglašene, nacionalističke i od određenih pojedinaca ratno huškačke retorike. Dovoljno je da pogledate televizije sa nacionalnom frekvencijom i ja mislim da svako od nas političara mora da ima odgovornost za izgovorenu reč i za to čemu vodi ta izgovorena reč. Meni je jako žao što sam napravio ovu digresiju ali smatram da je jako važno bilo da ovo spomenemo danas. Vratiću se na dnevni red, jer kad je u pitanju rebalans budžeta, radi se o dobrom i pozitivnom rebalansu, budući da imamo 133 milijarde od planiranih. To je rezultat jedne odgovorne ekonomske politike ove države. Rekao bih i da je očekivano budući da imamo i privredni rast. Čuli smo juče ministra Malog koji je rekao da smo drugi u Evropi po rastu. Međutim, imamo i najveću stopu, rekordnu stopu zaposlenosti koja prelazi preko 10%, preko dva miliona ljudi plaća poreze i doprinose. Imamo priliv stranih direktnih investicija čak 12% više u odnosu na prethodnu godinu koja je bila rekordna i imamo najmanju stopu nezaposlenosti koja je tri puta manja u odnosu na period od pre 12 godina. Ovo sve su egzaktni podaci koji govore o tome da država sprovodi jednu ozbiljnu i odgovornu ekonomsku politiku i da Srbija ide napred i ovo su podaci koje niko ne može osporiti. Upravo zbog toga imamo priliv od 133 milijardi veći od inicijalno planiranog koji sad možemo usmeriti prema prioritetima. Drago mi je što taj novac usmeravamo ka poljoprivredi, 18 milijardi više, što čini blizu 7%, budžeta, to su najveća budžetska izdvajanja za poljoprivredu. Takođe mi je drago što izdvajamo za zdravstvo, za prosvetu. Prosvetni radnici zaista zaslužuju pristojna primanja, jer obnašaju najvažniju ulogu u našoj zemlji. Uz to, imamo ogromna ulaganja u infrastrukturu, brze saobraćajnice, autoputeve, pruge, škole, bolnice, sve ono što je predviđeno programom „Skok u budućnost 2027“. međutim, da bi taj skok bio zaista skok, on je nemoguć ukoliko Srbija hramlje na jednu nogu. Zašto to kažem, zato što „Skok u budućnost“ podrazumeva jednako ne samo Beograd i Vojvodinu, već i istok Srbije, zapad Srbije, jug Srbije, ali isto tako i Šumadiju, Sandžak, sandžačke opštine. Nažalost i dalje u Sandžaku imamo duboko nerazvijene i devastirane opštine, i dalje imamo najveću stopu nezaposlenosti, i dalje imamo plate ispod republičkog proseka. Ono što najviše zabrinjava, mladi ljudi podjednako Srbi, Bošnjaci nam odlaze sa ovih prostora, oni najkvalitetniji, najobrazovaniji. Zato je neophodno da mnogo više ulažemo u Sandžak iako poslednjih godina imamo izvesna ulaganja, mnogo veća nego što su bila ranije, ali potrebna su veća ulaganja. Takođe je potrebno ubrzati projekte koje smo definisali. Pre svega tu mislim na autoput preko Pešteri, na brzu saobraćajnicu Kraljevo-Novi Pazar, na prugu od Raške do Novog Pazara i na novu zaobilaznicu oko Novog Pazara, ne na ovu postojeću kako bi sprečili onaj kolaps u Pazaru i zagađenost vazduha i kako bi što je još važnije, privukli investitore, otvorili nova radna mesta, povećali životni standard i zadržali te mlade ljude u zemlji. Zbog toga mi je jako drago što za ovaj rebalans ide takođe i zakon koji predviđa finansijsku podršku porodicama sa decom. Za prvo dete 500.000, za drugo 600.000, za treće preko dva miliona, za četvrto preko tri miliona, 15 puta veća sredstva u odnosu na period od pre 12 godina. To jasno pokazuje da država vodi računa o instituciji porodice koja predstavlja osnovnu ćeliju u jednom društvu, međutim, nisu dovoljne samo populacione mere. Pored ovih populacionih mera koje su sjajne potrebno je etablirati jedan drugačiji sistem vrednosti u čijem epicentru je porodica, porodične vrednosti, jaka i snažna porodica, jer samo to će predstavljati temelj opstanka i razvoja naše zemlje. Zato će narodni poslanici Stranke pravde i pomirenja podržati ove zakone u danu za glasanje. 

SNEŽANA PAUNOVIĆ: Hvala kolega. Reč ima gospodin Dragan Jović. 

DRAGAN JOVIĆ: Cenjeni građani Srbije, uvažene koleginice i kolege, ajde što budžet kritikujemo mi kako vi kažete, mrzitelji, nego vas kritikuje i vaš Fiskalni savet koji vam govori neprijatne istine pa gledate da im zapušite usta tako što smenjujete predsednika Pavla Petrovića. Osvrnuću se na budžet za poljoprivredu koji je na nivou budžeta za prošlu godinu i na koji sam Fiskalni savet ima velike primedbe. U kom smislu? Rebalansom budžeta povećana su sredstva za direktne podsticaje, što znači za ulaganje po glavi stoke, po jedinici površine, po broju grla, ali problem je u tome što mere za ruralni razvoj trpe smanjenje i što su za ovu godinu smanjene tri i po puta u odnosu na količinu za 2023. godinu. Ruralni razvoj znači dame i gospodo ulaganje u sredstva za navodnjavanje, ulaganje u mehanizaciju, ulaganje u napredak. Svega toga u ovom budžetu ima, ali je skresano. Dakle, sredstva su rebalansom smanjena za tu namenu. To je veliki problem. Dalje, želim da vas pitam – da li ste skoro razgovarali sa seljacima i da li znate šta misle posle četiri meseca suše i da li znate koliki je iznos direktnih gubitaka od suše, 130 milijardi dinara. Dakle, više od celokupnog budžeta predviđenog za poljoprivredu za ovu godinu. Nemojte da vas čudi što će seljaci ponovo da dolaze da traže pravdu traktorima ispred Vlade i ispred ministarstava. Svaki 11 hektar u Srbiji se navodnjava. Imamo problem sa time. Koliko hektara može da se navodnjava sa 720 miliona evra predviđenih za nacionalni stadion? Da li možete da mi kažete? Da li Srbija ima strategiju za navodnjavanje, obzirom na klimatske promene i na pet talasa velikih vrućina koje smo imali ove godine? Ne vidim to nigde, niti vidim bilo kakvu nameru. Vidim samo nameru da se seljak, koliko god je moguće osiromaši. Za Vladu postoje seljaci prve i druge kategorije. Podsticaja u poljoprivredi nikad više i nikad bolje, pa nije tako. Možda miljenici SNS se ne žale, ali odgajivači autohtonih rasa koji nisu po volji vlasti moraju da uzimaju kredite, jer u 2024. godini nije isplaćen ni dinar podsticaja, ni dinar za kvalitetna priplodna grla nije isplaćen dame i gospodo. Na području Mačve želite da gradite rudnik tamo gde se može na 200 hektara zaposliti 3.000 ljudi od poljoprivrede. Razmislite o tome. Hvala. 

SNEŽANA PAUNOVIĆ: Hvala. Reč ima gospođa Zagorka Aleksić. Izvolite. 

ZAGORKA ALEKSIĆ: Hvala predsedavajuća. Uvaženi predsedniče Vlade, poštovani ministri, posmatrajući više aspekata, širi kontekst, trenutak u kojem donosimo ovaj rebalans imajući u vidu trajnu opredeljenost naše vlade da se domaća ekonomija razvija u okvirima stabilnosti i ravnomernog rasta, JS će podržati predloženi rebalans. Šta smatramo posebno značajnim? Ove izmene i dopune budžetskog zakona označavaju velika ulaganja u kapitalne investicije, u energetiku, poljoprivredu, zdravstvo, vojsku. Takođe podržavamo i povećanje penzije koje sledi od 1. decembra i povećanje plata koje sledi od 1. januara. Ono što je za JS posebno značajno je što se nije odustalo od socijalnih podsticaja i mi ćemo uvek kao i naš predsednik, gospodin Dragan Marković podržavati finansijske mere pomoći porodicama sa decom. Znamo da pitanje povećanja nataliteta nije problem koji se rešava samo finansijskom motivacijom ali ona za nas jeste važna, kao jedna mera sigurnosti. Smatramo da se ovde ne radi o nekim populističkim, simboličkim merama, već o jednoj finansijskoj pomoći koja je konkretna, koja ima kontinuitet, koja je mudro promišljena i izbalansirana i na korist porodicama sa decom. U vezi sa samim rebalansom, smatramo da je vrlo važno osvrnuti se na ocene NBS kao i Fiskalnog saveta. Načelno njihovo mišljenje je da su ove budžetske izmene projektovane realistično, da dolaze iz jednog stabilnog makroekonomskog okvira koji Srbija danas ima zahvaljujući odgovornoj politici Vlade. Mi smo tokom rasprave imali priliku da čujemo različita tumačenja, ocene Fiskalnog saveta. Poslanička grupa JS smatra da kritika ove institucije na predloženi rebalans postoji, ali da je ona odmerena i da se suština svodi na savetovanje jednog dodatnog opreza i da je zaključak da ove izmene u budžetu ipak ne mogu ugroziti makro-ekonomsku stabilnost, jer je i ovom rebalansu bilo svojstveno konzervativno planiranje i da ne postoje neki veći rizici po kojima će javni prihodi biti u suprotnosti sa projekcijama. Odmerena i konstruktivna kritika je uvek blagotvorna za svako društvo kao i za dijaloge i ona stoji nasuprot kritizerstvu, a mi vidimo da je upravo kritizerstvo prisutno u jednom delu javnosti kada je u pitanju svetska izložba EKSPO koja će se u Srbiji organizovati 2027 godine. Stav naše poslaničke grupe je da naša država može dostojno da odgovori organizaciji ovog zadatka i da se suoči sa svim izazovima. I, potpuno se slažemo sa predsednikom Republike koji je izjavio – da je EKSPO u ovom trenutku ključna, ali ne i krajnja tačka razvoja naše zemlje. Naravno da EKSPO nije krajnji cilj, ova zemlja će živeti i posle EKSPO-a i posle svih nas, ali održavanje ove izložbe je od izuzetnog značaja za našu zemlju i deo je šireg razvojnog plana „Srbija 2027“ koji je sveobuhvatan i sa kojim smo mi iz poslaničke grupe Jedinstvena Srbija u potpunosti saglasni. Hvala vam. 

SNEŽANA PAUNOVIĆ: Hvala, koleginice Aleksić. Reč ima kolega Dragan Stanojević, nije u sali koliko ja vidim. Dajem reč koleginici Sanji Jefić Branković. Izvolite. 

ANJA JEFIĆ BRANKOVIĆ: Zahvaljujem. Poštovana predsedavajuća, uvaženi predsedniče Vlade, ministri i koleginice i kolege, mi danas i tokom jučerašnjeg dana govorimo o Predlogu rebalansa budžeta i četiri prateća finansijska zakona i danas ću pokušati da u okviru vremena koje dozvoljava moja poslanička grupa obrazložim koji su to razlozi zbog kojih će Socijaldemokratska partija Srbije u danu za glasanje podržati ovaj Predlog rebalansa budžeta. Za početak to smo u nekoliko puta mogli da čujemo danas i juče, rebalansom budžeta za 2024. godinu predviđeno je, odnosno planirano je povećanje prihoda za iznos od 132 i po milijarde dinara, što je za 6,5% više u odnosu na ona sredstva koja su planirana od prihoda u inicijalnom budžetu. Ono što je sada važno u ovom trenutku jeste da je neophodno da taj novac rasporedimo na odgovarajući način, odnosno da ga rasporedimo tako da pokaže najbolje moguće efekte u onim aspektima odnosno oblastima koje su obuhvaćene ovim rebalansom budžeta. To nije nimalo lak zadatak, on zahteva i jednu ozbiljnu analizu koje su to oblasti u koje treba u ovom trenutku uložiti neka dodatna sredstva kako bi pokazali neke efekte u nekom budućem periodu i zahteva zaista jedno veliko poznavanje samog sistema upravljanja javnim finansijama. Mislim da je ovim Predlogom rebalansa budžeta upravo to i učinjeno. A, zašto to kažem? Zato što je veliki iznos izdvojen pre svega za oblast kapitalnih investicija, zatim saobraćajnica, sa druge strane veliki je iznos izdvojen i za zdravstvo, za obrazovanje, za socijalnu zaštitu, pa je tako recimo rebalansom predviđeno dodatnih 18 milijardi dinara za poljoprivredu čime će budžet, mislim da neko to već pomenuo, čime će budžet tog sektora dostići i 7,3% od ukupnog budžeta Republike Srbije. Zatim rebalansom je dalje predviđeno povećanje u oblasti socijalne zaštite za iznos od 25,6 milijardi, pre svega sa ciljem promovisanja, ali i nastavka neke pozitivne politike pronatalitetne politike naše zemlje. Mi kao Socijaldemokratska partija Srbije u potpunosti podržavamo jednu ovakvu nameru da se porodicama sa decom pomogne u onoj meri ukoliko to, odnosno u onoj meri koliko naš budžet i naše finansije u ovom trenutku dozvoljavaju, naravno sve u skladu sa prioritetima. Dalje, ovim budžetom, odnosno Predlogom rebalansa budžeta predviđena su i dodatna izdvajanja za obrazovanje. O obrazovanju se dosta govori ne samo kada se donose posebni zakoni koji su stručno vezani samo za obrazovanje već i u nekom svakodnevnom životu. Osećamo potrebu da se obrazovanje na svaki mogući način unapredi. To isto važi i za zdravstvo za koje ovim je rebalansom izdvojeno oko 28 milijardi dinara više. Možda bih od svih ovih izdvajanja koja sam pomenula izdvojila ona koja podrazumevaju najveći novčani iznos od 111 milijardi dinara, a predviđena su za kapitalne projekte, za kapitalne investicije i projekte. Tu se pomenuo Ekspo 2027, zatim brza saobraćajnica, upravljanje otpadnim vodama, a za mene možda najznačajniji jeste izgradnja i rekonstrukcija prateće infrastrukture na aerodromu Konstantin Veliki u Nišu za šta je planirano dodatnih dve i po milijarde dinara. U ovom trenutku mogu da kažem, pošto dolazim iz Niša da je u Nišu urađena nova terminalna zgrada i da je prateća infrastruktura u potpunosti završena. Ne znam da li je neko od vas imao prilike da putuje sa aerodroma u Nišu pre nego što je nova terminalna zgrada izgrađena. Ukoliko jeste onda savršeno razume kakav je to značaj ne samo za grad Niš već i za građane, ali i sve one ljude koji iz privatnih ili poslovnih razloga gravitiraju ka jugu Srbiji i u kojoj meri je ovaj aerodrom za njih predstavlja, kako da kažem, jedan veliki skok van juga Srbije. Nišlije pre nekoliko godina nisu ni mogle da zamisle da će putovati iz svog grada. Mislim da je ulaganje u aerodrom Konstantin Veliki i te kako dobra stvar i da će ona pokazati svoje efekte u nekom narednom periodu. Zašto to kažem? Pa, primera radi, od početka ove godine Niš je posetilo do danas, Niš je posetilo oko sto hiljada turista što je oko 23% više u odnosu na period od pre 2020. godine, pri čemu je takođe jedan od važnih podataka i taj da je od tih sto hiljada turista čak 77% stranih turista. To znači ukoliko budemo imali povećani broj polazaka sa niškog aerodroma da ćemo imati i povećani devizni priliv, ali da će to generalno uticati i na turistički potencijal grada Niša. Moram da kažem, bilo bi nepravedno da to ne učinim, da niški aerodrom u ovom trenutku ima mali broj polazaka, odnosno mali je broj destinacija na koje možete odleteti iz Niša i to jeste tačno. Sa druge strane, tačno je da i mali broj kompanija, avio kompanija leti iz Niša i to su uglavnom loukost kompanije, ali je isto tako tačno da Nišlije zaista vole da lete iz svog grada i da će ovakva ulaganja zaista strateški jednog dana doprineti većoj atraktivnosti samog aerodroma i da će kao takve privući strane avio kompanije, što će naravno biti omogućeno kada se završi planirana infrastruktura oko aerodroma, kako bi se omogućilo da ona bude privlačna svim onim kompanijama koje planiraju svoje letove iz ovog grada. Kao socijaldemokrata želim da kažem i da pohvalim pre svega neki pozitivni trend koji se oseća u odlukama Vlade, a odnosi se na povećanje minimalne zarade koja je sada u ovom trenutku iznosi 50 hiljada i prilično je izjednačena sa minimalnom potrošačkom korpom. Nadam se u ime SDPS da će se ovaj pozitivni trend nastaviti, jer od njega u velikoj meri zavisi i životni standard građana, ali i to kakav će kvalitet života moći da priušte u sopstvenoj zemlji. Socijaldemokratska partija Srbije uvek insistira na tome da je uvek pojedinac na prvom mestu i da mu treba omogućiti da pošteno radi i zarađuje i da zaštiti i sebe i svoju porodicu. Mislim da sa jednim ovakvim pozitivnim trendom i nastojanjem Vlade Srbije tako nešto i ostvaruje. Na kraju samo bih rekla da iznoseći zaključke jednog ovakvog predloženog rebalansa budžeta, mi smo uvereni da će on dati pozitivne efekte, da će se odraziti na privredni rast i razvoj naše zemlje, ukoliko usvojimo, a nadam se da hoćemo ovaj Predlog rebalansa budžeta iz tog razloga naša poslanička grupa će u danu za glasanje podržati predložene zakone. Zahvaljujem. 

SNEŽANA PAUNOVIĆ: Hvala vam. Reč ima Nebojša Novaković. Izvolite. 

NEBOJŠA NOVAKOVIĆ: Hvala lepo. Mislim da nema potrebe, barem što se mene tiče za preteranom fascinacijom nacionalnim stadionom, mislim da je to čisto rasipanje i da to ovoj državi nije potrebno. Mislim da je takođe EKSPO oko koga se temelji sad čitava ekonomija naredne tri godine, veliki generator rashoda, ali nismo uspeli da shvatimo kako će doći do generisanja prihoda. Dakle, mislim da smo od toga daleko, ako se to uopšte i desi. A što se tiče aviona, odnosno „Rafala“, premijer je juče objasnio da je to i geopolitička odluka, ja se nadam da je to omaška u reči koju je upotrebio. To može biti zapravo investicija u odbranu. To može biti strateška investicija, geopolitička možda, ali to bi trebalo da kažemo mi opozicionari. Pa, kažemo, evo sada vaša vlada kupuje avione od Makrona da bi dobila od njega podršku, pa će helikoptere od Rusa, pa će PVO sisteme od Kineza. Nema veze kako to uopšte nije kompatibilno, evo tu je i bivši ministar vojske gospodin Vulin, ali to bi nekako mi kao opozicija trebali da vas optužimo pa da kažemo da je to geopolitički. Ali, hajte mislim da će biti prilike da se to objasni da ni ja ne idem preterano napred. Dobro je da je tu i ministarka prosvete, juče je bilo govora o prosvetarima, nije bilo govora o kulturnim radnicima, ja ću nešto i tome. Gospođo ministarka, nije ovo sad lično obraćanje, ali prilika da i vi odgovorite, ovo je taj famozni dopis iz vašeg Ministarstva. U medijima to postoji već nekoliko dana kao tema, hajte objasnite o čemu se radi, da li je autentičan, da li postoji? Ako postoji šta znači ova rečenica. Takođe, direktori škola se obavezuju da uvek vode evidenciju nastavnicima koji su obustavili rad, to su sindikalna prava, štrajkačka prava, ne bi valjda trebalo zbog toga neko da završi na nekoj listi za odmazdu itd. Takođe, vi kao ministarka treba snažno da se borite da prosvetni radnici što pre prestignu taj prosek plata u ovoj zemlji. Oni bi trebali da budu stub ovog društva, oni, kulturni radnici, itd. Nije mi baš jasno do kraja koncepcija da je porodica kao takva stub društva, valjda pre porodice ide građanin, a kada je taj građanin nastavnik onda je obaveza veća, pa vas molim hajte malo intervenišite na izjave tipa koje stižu sa vrha države da oni rade 18 do 20 sati nedeljno. Nije tačno. Rade punih 40 sati, a ta izjava značajno omalovažava njihov rad, skoro kao i da ne treba. Gospođo Stamenkovski, imam problem sa tim konceptom demografske obnove, nacionalnog preporoda, porodice kao centra društva. Znate, da pre porodice ide pojedinac, pre kolektiva ide građanin. Nismo mi kao društvo jaki u odnosu na to koliko nas ima, nego smo jaki u odnosu na to kakvi smo, kakvi smo mi kojih ima toliko koliko ima i oko toga treba praviti društveni ambijent, a ne oko porodice. Ja razumem da je vaša priča prijemčivija biračima nego ova moja, ali vi ste sada vlast, pa objasnite to što ste vi juče pričali ceo dan, to je priča dok ste sedeli tamo i bili opozicija i skupljali nacionalne glasove. Ono što takođe imam vama da kažem mi smo ovde zbog sličnih stavova već imali određena neslaganja. Gospodin Martinović je ovde prebrojavao ko nema porodicu, ko nema decu, pa smo ga izbacili iz ove sale. Takođe je, vi niste zapravo ni autentični sa tom političkom idejom, vi ste nasledili te političke ideje. Gospodin Vučić je prvi govorio o primanjima i ciframa koje ste vi juče ceo dan ponavljali. Gospodin Vučević u svom ekspozeu takođe je govorio na sličan način o porodici kada je rekao da je majka simbol obnove rađanja i pobede. Dakle, to nije vaša politika koja je nova, vi ste je nasledili, pa vas je sada u tom resornom Ministarstvu zapravo samo zapalo da je sprovodite. Za vas gospodine Mali, samo jedno pitanje, trebali ste biti na sednici Republičkog socijalnog ekonomskog saveta, gde se raspravljalo o materijalnom položaju zaposlenih u ustanovama kulture, povećanju plata 13%, nije teško pitanje, hajde da vidimo šta će sa tim biti i kada planirate o tome da se posvetite. Pitanje, možda još, za gospodina Vučevića, da li cela Vlada sa vama na čelu stoji iza gospodina Momirovića da kupovina po najnižoj ceni nije odraz siromaštva već odgovornosti države. Ja mislim da je odgovornost države ne gurati građane u siromaštvo, pa im onda poturati hranu najnižeg kvaliteta. Tako da, hajde da imamo neke ove stvari u vidu, da umesto vekovnih ognjišta, umesto svijanja gnezda i sličnih arhaičnih izraza koje koristi ministarka, osvestimo pojmove kao što su građanka i građanin, plata za život, pravo na stanovanje i dostojanstvo. Hvala. 

SNEŽANA PAUNOVIĆ: Hvala. Reč ima ministarka Slavica Đukić Dejanović, izvolite. 

SLAVICA ĐUKIĆ DEJANOVIĆ: Poštovani poslaniče, zahvaljujem što ste mi dali priliku da vam se obratim i da sve nas podsetim da je obrazovanje zaista segment oko koga imamo najmanje mimoilaženja u vezi sa stavom koji kao država treba imati prema zaposlenima u prosveti. Nema dileme da prosvetni radnici kroz duži vremenski period, decenijama nisu bili adekvatno nagrađivani i da je ovo Vlada koja je zaista rešila da popravi materijalni status prosvetnim radnicima, na način da je u prošloj kalendarskoj godini 2023. za 31 posto povećana plata svima u prosveti. Tačno je da je napravljen dogovor između Vlade i reprezentativnih sindikata, da će se na poboljšanje materijalnog položaj, ali ne samo na ovom segmentu, nego uopšte na statusu prosvetnih radnika i uposlenih u prosveti i te kako ozbiljno raditi u narednom periodu. Kao što znate pregovori između reprezentativnih sindikata i Vlade Republike Srbije, a na moje veliko zadovoljstvo, čitava Vlada učestvuje u tome, ovo je pitanje čitave Vlade, ne samo premijera, ne samo ministra finansija, ne samo Ministarstva prosvete, nego čitave Vlade, stava smo da maksimum koji se može dati u smislu povećanja plate prosvetnim radnicima, treba da se dogodi, kada, u januaru 2025. godine. Dvocifreno povećanje plata će biti isključivo za prosvetne radnike, i biće za 50 posto veće od svih ostalih povećanja, a u javnom sektoru će povećanje biti 8 posto. Mi sada znamo da je to sada 12 posto za prosvetne radnike i to za sve nivoe obrazovanja, i predškolsko i osnovno školstvo i srednje školsko i visoko obrazovanje. Sa reprezentativnim sindikatima, naravno razgovaramo i oni očekuju da plata najniža plata u prosveti se izjednači sa prosečnom platom u javnom sektoru. Mi ćemo sa ovim povećanjem dostići 0,94 posto od onoga čemu svi težimo, a čitava 2025. godina će biti godina u kojoj ćemo raditi na iznalaženju mogućnosti, da se i dogodi to što je naš zajednički cilj, i reprezentativnih sindikata i naš. Da li smo mi zadovoljni, a posebno da li su sindikati zadovoljni, nisu. Uobičajen način za izražavanje nezadovoljstva svih sindikata, pa i sindikata u prosveti jeste štrajk. Štrajk je zakonom definisan i mi ga nismo imali, obustava rada nije štrajk. Ne predviđa Zakon mogućnost a u ovom parlamentu je donet taj zakon, potpune obustave rada. Prema tome, ja nisam imala nikakvo obraćanje za direktore u slučaju štrajka, jer ga nije bilo, dakle 34 posto škola nije učestvovalo u radu, u danu kada su odlučili neki sindikati da dođe do obustave. Direktori su bili u obavezi da znaju koji broj ljudi neće doći, kako bi organizovali proces rada za decu koja su došla u školu i kako bi organizovala proces vaspitno obrazovnih poruka, koji ne smeju izostati ni po našem zakonu, a u krajnjem slučaju ni uvažavanju onoga što vi radite vi u ovim poslaničkim grupama i ja sam bila u obavezi kao ministar da podsetim direktore na obavezu da imaju jasan uvid koji broj nastavnika im dolazi, kako će se organizovati ona deca za škole u kojima izvestan broj nastavnika neće doći. Nikakvi spiskovi nisu dostavljani, niti Vlade Republike Srbije i vaše insinuacije koje me nimalo ne čude, koje liče na one ranije, mene nisu iznenadile. Ja pozivam sve vas, pozivam ovom prilikom i sindikate za slučaj da se opredele da neka svoja nezadovoljstva, rešavaju i putem štrajka, da se drže Zakona o štrajku. 

SNEŽANA PAUNOVIĆ: Zahvaljujem. Reč ima Milica Đurđević Stamenkovski. 

MILICA ĐURĐEVIĆ STAMENKOVSKI: Hvala predsedavajuća. Uvaženi narodni poslaniče, ja dugujem vama danas veliku zahvalnost, jer ste u plenumu priznali da postoji kontiniuitet mojih ideja kada sam bila opozicija i danas kada sam deo Vlade Republike Srbije. Ne bi bilo dobro da je drugačije, složićemo se. I ne bi bilo dobro ono što sam tada mislila o porodici i demografskoj obnovi, danas ne mislim. Mislim apsolutno isto. Demografska obnova jeste najvažniji nacionalni zadatak, ne samo našeg naroda, već i svih onih koji nastanjuju evropski kontinent. To je imperativ našeg opstanka. Takođe, dugujem zahvalnost na tome što ste u potpunosti demaskirali vaše stavove o porodici kao nukleusu društva i namerno koristim tu sintagmu kada govorim o porodici, jer se taj opis nalazi u gotovo svim aktima UN i svim drugim međunarodnim aktima koji govore o porodici. Dakle, ne kažu da je pojedinac nukleus društva, nego da je upravo porodica zajednica u kojoj se pojedinac ostvaruje. On u njoj dobija potpuni smisao. Na kraju krajeva, svi mi kao pojedinci smo potekli iz barem kakvog-takvog oblika porodice ili čak kada imamo decu bez roditeljskog staranja mi se trudimo da različitim zakonskim regulativama pronađemo model koji će barem podsećati na porodicu kako bi dete moglo da odraste u onim uslovima u kojima se odrasta u porodici. Nema dileme da porodica kao takva nema alternativu i da je ona kao takva najidealniji oblik društvene zajednice i zajednice pojedinaca u kojoj pojedinac ima najbolju priliku da odrasta, da se vaspitava, da raste, da stiče određene karakteristike, poglede na svet i stavove. Juče uopšte nisam govorila o brojkama sve dok jedna od narodnih poslanika nije na tome insistirala, pa sam samo napravila kratku genezu na koji način je rastao roditeljski dodatak u deceniji iza nas ne zato što smatram da brojke nisu važne, one svakako jesu i one jesu predmet zakonskih izmena, ali one nisu presudni momenat za rađanje dece, niti mi kao članovi Vlade ističemo brojke kao jedini osnov i motiv da nas u Srbiji ima i bude. Kažete da ono što sam iznela nije novo u odnosu na stavove predsednika Vlade i predsednika Republike. Ja bih se zaista zabrinula da je drugačije, da ja imam određene stavove suprotne predsedniku države i predsedniku Vlade. Ovo je Vlada nacionalne konsolidacije, a ne raštimovani orkestar u kojem svako ima drugačije stavove u pogledu na najvažnija državna i nacionalna pitanja. Mi se možemo razmimoići u određenim diskusijama i otvoriti dijalog po nekim drugim temama, ali kada govorimo o najvažnijim državnim i nacionalnim interesima, da nemamo iste poglede na ovo pitanje, sasvim sigurno niti bi ja bila član ove Vlade, niti bi ova Vlada mogla da krene putem demografske obnove. Kažete, smetaju vam izrazi kao što su porodični dom ili porodično gnezdo, tretirate ih kao arhaične. Nisam sigurna da treba da vam se izvinjavam zbog toga što govorim lepim srpskim jezikom i što, čini mi se, na prigodan način govorim o porodici. Porodica za mene nije građansko partnerstvo i porodica za mene nije zakonska forma. O porodici, koliko god se trudila da lepo govorim, ne mogu da opišem njenu suštinu, smisao i značaj. Sasvim ste dobro primetili da to što danas činim nije ništa novo i uopšte ne pretendujem da porodicu ja nametnem kao temu. Ona, Bogu hvala, je civilizacijska tekovina. Od kako postoji čovečanstvo postoji porodična zajednica. U biti našeg naroda, u vekovnoj tradiciji našeg naroda i svih naroda na ovim prostorima postoji porodica i tradicija porodičnih vrednosti. Verujem da je ono što je vas juče uznemirilo upravo to pravljenje razlike između te ideologije koju vi kandidujete, koja se okuplja oko pojedinca, gde je pojedinac mali Bog koji zbog svog komfora i egoističkih pobuda treba da zanemari kolektivne i opšte interese, ali ta ideologija nagriza već evropska društva. Ta ideologija je propala. To je ideologija smrti. To je ideologija koja ne ide u prilog životu i rađanju. Ta ideologija je sada dovela evropska društva do toga da postavljaju pitanje gde su to zakazali i šta su to propustili da urade, s obzirom da su u pitanju zemlje od velikog životnog standarda koje se takođe suočavaju sa velikim demografskim izazovima. Dakle, oni su novac obezbedili, ali nisu obezbedili vrednosni okvir za podsticaj porodici, jer su umesto života slavili novac, jer su umesto porodice slavili komfor, jer su umesto zajednice slavili egoizam i zato je jučerašnja poruka UN, koju je predsednik izneo, nešto što ja apsolutno podržavam. Srbija je moderna zemlja, ali neće žrtvovati svoje tradicionalne vrednosti. To je politika Vlade Republike Srbije koja je apsolutno utemeljena stavovima većinskog srpskog društva. Ogromna većina građana Srbije, bez obzira na to koju političku stranku podržava na izborima, saglasna je sa tim da iz porodice mi crpimo našu snagu. Niste me ubedili kada ste rekli da je porodica nešto što ne treba da tretiramo kao temelj, jer koliko god da se trudili da pronađemo možda neki drugi model, iskustvo nas uči da je porodica ta koja garantuje opstanak jedne nacije i da je zdrava nacija zdrava ukoliko je porodica zdrava i svi naši odnosi se determinišu na osnovu onoga što smo iz kuće poneli. Kada izađete na ulicu vidi se šta ste iz kuće doneli, da li domaće vaspitanje ili nešto drugo. Takođe, iskoristiću danas ovu priliku da se osvrnem na nekoliko neistina sa kojima sam jutros bila suočena ovde u plenumu. Naime, nikada nisam bežala od odgovora, naročito ne na ona pitanja koja mogu imati utisak neugodnih. Jedan od narodnih poslanika iz redova opozicije, tačnije, u pitanju je gospođa narodni poslanik je postavila pitanje i iznela niz zlonamernih i neistinitih optužbi na račun Ministarstva za brigu o porodici i demografiju, ali na moj račun lično. Gospođa narodni poslanik je pokazala elementarno neznanje o temi o kojoj govori izjavom da socijalni radnici treba da pripremaju hranitelje da postanu roditelji, odnosno usvojitelji. Svako ko je iole upoznat sa sistemom socijalne zaštite zna da obaveze hranitelja nisu da postani roditelji ili usvojitelji. Hranitelji pripremaju decu koja se nalaze u njihovim domovima da steknu svoju porodicu buduću ili da po punoletstvu nastave samostalan život. Dakle, pripremaju ih za život koji ih čeka, a nikako da socijalni radnici pripremaju hranitelje da postanu usvojitelji. Dakle, to nigde ne piše u zakonu i ja bih vas stvarno zamolila da na to obratite pažnju, čisto da ne bismo dezavuisali javnost. Hraniteljstvo je humana tradicija koja u našem društvu postoji gotovo čitav jedan vek. Godine 2004. je izvršena reforma hraniteljstva i hranitelji su dobili zdravstveno osiguranje. Hranitelji primaju naknadu za rad, a deca u tim porodicama primaju naknadu za izdržavanje. U 2012. godini naknada za hranitelje iznosila je 13.506 dinara, a naknada za dete 23.803 dinara. U avgustu 2024. godine, dakle, 12 godina kasnije, naknada za hranitelje iznosi 31.136 dinara, a naknada za izdržavanje deteta 46.476 dinara. Ovo su, naravno, neto iznosi na koje se pride dodaju i doprinosi. Nije tu čini mi se gospođa narodni poslanik koja je o tome jutros govorila, ali verujem da ćete joj preneti. Hraniteljstvo je privremena mera i, nasuprot onome što ste rekli, hranitelji su ti koji, kao što sam maločas navela, pripremaju dete za proces usvojenja, povratka u primarnu porodicu ili za samostalni život. Hranitelji, naravno, imaju prava da se prijave kao potencijalni usvojitelji deteta koje se nalazi u njihovom domu podjednako kao i svi drugi građani i kada centar za socijalni rad donese odluku o podobnosti deteta za usvojenje, on prvo obavesti hraniteljsku porodicu u kojoj se dete nalazi, da im mogućnost da se izjasne da li oni žele da usvoje dete. Ukoliko ne žele, postupak se dalje nastavlja i sasvim sigurno kontaktiraju oni koji su već u registru usvojitelja i koji su kao takvi prošli obuku. Svako suprotno činjenje predstavljalo bi nepravdu ka usvojiteljima koji i onako dugo već u registru čekaju zbog specifičnih okolnosti o kojima odgovornost mi nalaže, a i Zakon o zaštiti podataka o ličnosti, ne želim da govorim. U konkretnom slučaju koji ste danas izneli, a koji je bio aktivan pre mog preuzimanja resora, iako je tamo navedeno da se konkretna porodica žalila direktno meni što nije slučaj jer nisam tada upravljala ministarstvom, u konkretnoj situaciji ispoštovani svi zakonski standardi o čemu se oglasio i Zaštitnik građana kao posebna institucija, koji je konstatovao da u ovom slučaju nije bilo nikakvih nepravilnosti. Pored neznanja koje gospođa narodni poslanik iznela, što naravno, neznanje nije greh, ali u svakom slučaju trebalo bi da poradi na tome ukoliko već govori na tu temu, pokazala je zluradost, zato što je iznela optužbu, ja sam stvarno slušala razne optužbe na svoj račun, ali ovo je možda u redu najsimpatičnijih. Naime, rekla je da sam tražila od hraniteljske porodice da mi pokloni štene šarplaninca, verovatno kao neki mito, verovatno ja trgujem decom, pa tražim da mi zauzvrat poklone štene, ali nema veze. Da ne bih j a to demantovala pročitaću vam poruku koja mi je danas stigla od gospodina koji se javio jer je bio pomenut u diskusiji i čije je interese, tobože, uvažena gospođa narodni poslanik štitila. Naime, „Poštovana ministarka ja sam Sreten Kojić iz Jadranske Lešnice. Gledali smo prenos Skupštine na televiziji. Moja supruga i ja smo jako uznemireni zbog vas jer vi niste krivi zbog našeg slučaja. Pozivam vas da posetite našu porodicu jer nam je ostala neostvarena želja da vam poklonimo štene šarplaninca. Čestitam vam na Zakonu o porodici. Pozdrav iz Jadra.“ Toliko o tome. Da dalje ne bih insistirala na tim banalnostima jer je u pitanju jako osetljiva tema. Mi govorimo o deci bez roditeljskog staranja. Nemojte se igrati sa tim. Ministarstvo za brigu o porodici i demografiju se nalazi u Palati Srbije, istočno krilo. Ako vas bilo šta interesuje o pojedinostima ovog konkretnog slučaja, ako želite da se uverite da li su ispoštovani svi zakonski standardi, nemojte koristiti plenum kao poprište, da ovde zloupotrebljavate životne sudbine, već dovoljno teške dece bez roditeljskog stara među kojima se najčešće nalaze deca sa invaliditetom i smetnjama u razvoju. Ja vas molim da to ne činite iz poštovanja prema sudbinama te dece. Zaista to nije korektno. Svakog radnog dana od 7,30 do 15,30, vrlo često i nakon toga vrata Ministarstva za brigu o porodici otvorena su za sve vas sa obe strane, da dođete, da se informišete. Mi ćemo vas sačekati. Dobro ste došli, ali nemojte molim vas da politizujete pitanje dece i pitanje porodice i pitanje njihovih života. Na kraju još jednom da zaključim – porodica je bila, jeste i ostaće temelj našeg društva, temelj iz koga gradimo našu kuću, koju ne želim da bilo ko sruši. Hvala vam. 

SNEŽANA PAUNOVIĆ: Pošto su se stekli uslovi, predlažem da konstatujem potvrđivanje mandata narodnom poslaniku u Narodnoj skupštini za upražnjeno poslaničko mesto, kako bismo omogućili njegovo učešće u radu Narodne skupštine. Uručeno vam je rešenje RIK o dodeli mandata narodnom poslaniku radi popune upražnjenog poslaničkog mesta u Narodnoj skupštini. Takođe, uručen vam je izveštaj Odbora za administrativno-budžetska i mandatno-imunitetska pitanja Narodne skupštine, koji je utvrdio da su stekli uslovi za potvrđivanje mandata narodnom poslaniku. Na osnovu rešenja RIK i izveštaja i predloga Odbora za administrativno-budžetska i mandatno-imunitetska pitanja Narodne skupštine, a shodno članovima 134. i 135. Zakona o izboru narodnih poslanika, konstatujem potvrđivanje mandata narodnom poslaniku Mirzi Hajdinoviću. Nastavljamo sa radom. Reč ima potpredsednica Skupštine Srbije Elvira Kovač. Izvolite. 

ELVIRA KOVAČ: Zahvaljujem, poštovana potpredsednice, predsedniče, potpredsednici, članovi Vlade, dame i gospodo narodni poslanici. U prethodnih šest godina od kada se primenjuje Zakona o finansijskoj podršci porodici sa decom, on se menjao sedam puta. Pet puta je Ustavni sud Srbije postupao po inicijativa za ocenu ustavnosti ovog zakona. Da odmah naglasim da će poslanička grupa Savez vojvođanskih Mađara i osmi put podržati ove izmene i dopune zakona koji se nalaze pred nama, najviše zbog toga što smo u protekle tri decenije, pošto je ove godine ravno 30 godina kako postoji SVM, uvek smatrali i uvek se ponašali, uvek naglašavali da je stub naše politike porodica i deca. Ono što je za nas izuzetno značajno, da se na svim nivoima borimo protiv, kako kažemo, bele kuge, dakle, na nacionalnom nivou izmenama zakona, odnosno određivanjem u zakonu iznosa i svega ostalog, uslova, značajno je da je dozvoljeno da AP Vojvodina, a i jedinice lokalne samouprave na svojim nivoima donesu neka veća prava ili dodatno pripomognu tome da nas ima više, svih nas. Kada pogledamo jedinice lokalne samouprave, jednostavno je vidljivo iz statističkih podataka da upravo raste natalitet onim jedinicama lokalnih samouprava gde se ne baziramo samo za finansijska davanja, već je bitno i šta ćemo raditi posle, da li će se plaćati vrtić, naknade koje nisu samo finansijske prirode. Zbog toga smatram, eto, kao neko ko dolazi iz Zrenjanina, da naglasim da je bitno da u gradu Zrenjaninu nemamo liste čekanja za vrtiće, da su se sada proširili i uključili i mesne samouprave, mesne zajednice i sela, da i tu u vrtiće primaju decu od tri godine pa nadalje. Mislim da treba da se razmišlja u tom pravcu. Zbog toga je značajno i to što je rađeno i za vreme nekadašnje ministarke Slavice Đukić Dejanović, da lokalne samouprave same na osnovu projekata koje obezbeđuje ministarstvo, imaju još nekih dodatnih pomoći. Ali, pošto je vreme kratko, moram da naglasim ono što je značajno, mi svakako podržavamo i to što predsednik Republike, a i ne ulazim u to da li ministar ili ministarka zadužena za populacionu politiku i brigu o porodici i demografiju radi na ovom polju. Moram da naglasim da je za nas značajna saradnja sa Mađarskom, da je vidljivo da se preuzimaju određeni modeli Mađarske. Mađarska je poznata po tome. Pošto je ovde i predsednik Vlade, da naglasim da je značajno da u potpisanom koalicionom sporazumu SVM i SNS, koji je najnoviji i najsvežiji potpisan 13. septembra, tačno se jedan deo odnosi na to da mi podržavamo menjanje metodologije i kriterijuma kako bi i dečiji dodatak postao dostupniji za sve. Zbog toga je značajno da ovaj zakon i to dozvoljava. Dakle, manje dokumentacije je neophodno da bi se došlo do dečijeg dodatka. Sve ono što ovde, dakle, i uslovi kako da se obezbedi da država još i finansira one vrtiće za decu kako sa invaliditetom, smetnjama u razvoju, koje, recimo, jedinice lokalnih samouprava ne. Razmišljalo se o široj slici. Iznosi su, naravno, veliki. Svakako podržavamo to da smo mi prvi sada u regionu po ovim novim iznosima, ali još jednom naglašavam, novac je bitan. Nije jedini presuđujući faktor zašto se ljudi određuju za više dece. Potrebno je razmišljati i na dalje šta posle, obezbeđivati celodnevnu nastavu u školama itd. Kažem, mogli bi da pričamo još mnogo o tome. Jedna zanimljivost, možda da se razmisli o tome. Kada pričamo o Mađarskoj, Mađarska je pre nekoliko godina dozvolila da bake i deke idu na porodiljsko odsustvo ili da oni koji još rade, ipak oni budu sa svojim unučićima, jer neke statistike pokazuju da bi se mladi ljudi aktivni, koji rade, možda lakše odlučivali za više dece kada bi se više uključivale bake i deke. Zahvaljujem na pažnji. 

SNEŽANA PAUNOVIĆ: Hvala. Po Poslovniku, kolega Marsenić. Izvinite, nisam videla da ste podigli Poslovnik. 

PREDRAG MARSENIĆ: Nije nikakav problem. U pitanju je član 5. Hoću da ukažem na nešto što se desilo u međuvremenu. Mi smo imali konstitutivnu sednicu 6. februara 2024. godine. Ona je završena 20. marta, kada su izabrani predsednica Narodne skupštine, potpredsednik, svi potpredsednici i sekretar. U međuvremenu, imali smo dve sednice Prvog redovnog zasedanja, 22. aprila i 10. maja i nismo ispunili član 17. Zakona o izboru narodnih poslanika, u kome stoji da nov saziv Narodne skupštine je dužan da imenuje nov stalni sastav Republičke izborne komisije u roku od šest meseci od dana konstituisanja Skupštine. Dakle, taj rok je istekao. Danas je 24. septembar, mi smo prekršili, praktično, ovaj zakon, a razlog je u tome što ova Skupština nema redovna zasedanja, niti je bilo zasedanje po hitnom postupku. Zakonski rok je bio šest meseci za izbor Republičke izborne komisije i praktično ova Republička izborna komisija, koja je donela ovu odluku, njoj je istekao mandat, a mi nismo izabrali novu. Na to sam samo hteo da ukažem. 

SNEŽANA PAUNOVIĆ: Hvala vam. Pokušaću da objasnim. Republička izborna komisija koja je konstatovala ovaj mandat nije van mandata. Suštinski, vi jeste u pravu. Taj proces je u proceduri. Mi smo u vanrednom zasedanju. Čim počne redovno zasedanje Skupštine Srbije, mi ćemo ući u proces izbora nove RIK. Tako da, kako bih vam rekla, možda ste vi u pravu za probijanje roka, ali niko nije predvideo vanredne parlamentarne izbore koji su bili malo i na vašu inicijativu, ako se ne varam. Hvala vam svakako na sugestiji. Imate advokate. Nemojte da branite kolegu od mene, nisam ja imala nameru da se sa njim raspravljam. Ima reč ministarka Đurđević Stamenkovski, još jednom. Izvolite. 

MILICA ĐURĐEVIĆ STAMENKOVSKI: Zahvaljujem. Uvažena gospođo Kovač, zahvaljujem vama i poslaničkoj grupi Saveza vojvođanskih Mađara što ste pokazali konstruktivnost svaki put kada su na dnevnom redu bili najvažniji interesi koje, radujem se, prepoznajem kao zajedničke. Hvala vam na tome što ćete podržati zakon. Hvala i vašoj ambasadi u Beogradu, odnosno vaše matice, Mađarske, koja je vrlo konstruktivna u saradnji razmene iskustava kada su u pitanju populacione mere. Pomenuli ste grad Zrenjanin i vrtiće, ako se ne varam, i potrebu da tamo smanjimo liste čekanja. Zadovoljstvo mi je da vas obavestim da smo uložili 17,5 miliona u 2024. godini, mi iz Ministarstva za brigu o porodici i demografiju, verujem da Vlada Republike Srbije, posredstvom drugih resora, ulaže značajna sredstva, dodatna, za proširenje kapaciteta vrtića u pet mesta, izgradnju dečijeg igrališta u naselju Perlez u okviru vrtića "Đura Jakšić". Tako da smo takođe prepoznali da u Zrenjaninu postoji taj problem. Takođe želim da naglasim da je Zrenjanin bio grad u kome smo pilotirali projekat "Vrtići i subotom", što je naišlo na pozitivan odjek. Pretpostavljam da će lokalna samouprava nastaviti sa tom praksom i u budućnosti, ali i u nekim drugim lokalnim samoupravama. Raduje me i što je Perlez nadomak Zrenjanina ove godine takođe bio centar porodičnih zbivanja, jer smo upravo u Perlezu organizovali "Dane porodice" i počastvovani prisustvom predsednika Vlade još jednom potvrdili strateško opredeljenje da je porodica na prvom mestu. Zahvaljujem. 

SNEŽANA PAUNOVIĆ: Hvala. Pravo na repliku, gospođa Kovač. Izvolite. 

ELVIRA KOVAČ: Zahvaljujem se. Samo da raščistimo. Dakle, sam grad Zrenjanin iliti vrtići na teritoriji grada nemaju liste čekanja i to je dobro, ali Zrenjanin je u proteklih nekoliko godina proširio mogućnost na mesne zajednice iliti na sela u okolini Zrenjanina da i tamo vrtiće pohađaju ne samo deca predškolskog uzrasta, kao što je to bilo ranije, već od tri godine pa nadalje. Tu sada ima nezadovoljstava zato što ljudi jesu srećni, ali sve je veći i veći broj dece, pa su kapaciteti ograničeni. Ja sam se baš ovih dana čula i proveravala kakva je situacija i, eto, i gospođa Slavica Đukić Dejanović zna da je Zrenjanin i ranije konkurisao i bio je dobar primer, upravo to što ste spomenuli, i to subotom, dakle, tražio se način kako da zaista olakšamo život roditelja. Sada sam sa terena čula razne komentare, kako naseljena mesta, sela u okolini, razmišljaju o tome, sve zavisi kako se dogovore sa vaspitačicama, dakle, da to ne bude ad hok, već jedno konstantno rešenje. Roditeljima jako mnogo znači kada znaju da su im deca na sigurnom. Upravo zbog toga i govorim da je celodnevna nastava u školama takođe značajna, jer, još uvek je to pilot projekat i funkcioniše samo u određenim školama. U Zrenjaninu jedina škola na teritoriji grada gde se nastava odvija na mađarskom nastavnom jeziku je osnovna škola "Sonja Marinković" i tu, na primer, deca ostaju. Dakle, samo pre podne idu u školu, ali je celodnevna nastava, roditelji su mirni jer imaju taj boravak. Vidim da je to popularno i naravno da svi moramo da razmišljamo o tome da pored povećanja roditeljskog dodatka, a tu je ministar finansija i predsednik Vlade, sve više da se ulaže u zdravstvo, socijalu i obrazovanje. Zahvaljujem na pažnji. 

SNEŽANA PAUNOVIĆ: Hvala. Kolega Stefan Janjić ima reč. Izvolite. 

STEFAN JANJIĆ: Hvala. Gospođo ministarka, posle vas je teško govoriti, postali ste filozof kao Stojan Radenović svojevremeno, pa nam sada opet neke filozofske misli dajete. 

SNEŽANA PAUNOVIĆ: Kolega Janjiću, da li možemo da počnemo diskusiju bez kvalifikacija ministara pojedinačno. 

STEFAN JANJIĆ: Mi smo Predlog zakona o izmenama i dopunama Zakona o budžetu Republike Srbije, naravno, dobili četiri dana pre ove sednice. To je ovolika knjiga. Kao i uvek, opet se to radi po hitnom postupku, pa evo prilike da nam ministar objasni zašto se to radi po hitnom postupku. Koliko ja znam, zakon se usvaja po hitnom postupku kada je neophodno izbegavanje štetnih posledica na rad državnih organa. Neka nam kaže da li bi možda neka plaćanja bila obustavljena pošto, koliko ja znam, redovno zasedanje kreće za par dana, pa ne znam što nismo mogli da sačekamo oktobar za tako nešto. Ministar nam ovde priča kako smo mi veliki gigant. Mi smo po njemu jedna od najrazvijenijih zemalja EU, a njegov ministar svoj narod hrani sa dva jajeta, hrani sa parizerom i hrani sa paštetom. Meni je žao što ministar Momirović nije tu, pošto znam da je morao, kada je prošli put jeo parizer na snimku, da ispere svoj jezik šanpjer ribom, pošto mu parizer očigledno nije odgovarao. Moje pitanje - da li će Vlada smanjiti cene namirnica kao što su pršuta i maslac ili će nastaviti da građane Republike Srbije hrani đubretom od hrane? Što se tiče Ministarstva pravde, 300 miliona dinara je po rebalansu budžeta manje određeno Ministarstvu pravde, a sada nije tu ministarka pravde prisutna - da li ministarka pravde zna da je Prekršajni sud u Beogradu u blokadi pet godina, i to za iznos od milion i 800 hiljada evra? Za vašu informaciju, u blokadi je 31 prekršajni sud i 18 viših sudova. Da li je to odlika jednog giganta, kakva je Srbija, da je većina prekršajnih i viših sudova u blokadi, računi su im u blokadi? Vi naravno smanjujete budžet u odnosu na Ministarstvo pravde, a neki vaši članovi kupuju stanove, iako su od skoro advokati. Ja sam toliko dugo advokat, pa još uvek nisam uspeo da skupim za stan, a neko je kupio tri. Ministarstvo kulture je dobilo povećanje za 500 miliona dinara. Ja ne znam koju kulturu vi promovišete, pošto je jedna pevačica održala koncert u Kraljevu na dan kada je stradala jedna čitava porodica i gradonačelnik Kraljeva se nije udostojio da, recimo, odloži taj koncert ili da ga prekine, da se ne održi taj dan. Ja ću vam pokazati šta je kultura. "Otkazan koncert Biničkog zbog tragične smrti desetara Lazovića i njegove dece". Ovo je kultura. Mi se za ovo borimo, a ne za pevačice koje će da pevaju po trgovima širom Srbije i koje plaćamo iz našeg budžeta. Naravno, nema tu ni gospodina Lončara, verovatno čeka predsednika na aerodromu. Tu je povećanje od dve milijarde i jedna milijarda ide na hitan odgovor na Kovid-19. To ne razumem. Nisam znao da je Kovid-19 toliko aktuelan, ali gospodin Lončar kaže - čekam Vučića da se vrati kako bismo eliminisali liste čekanja. To oko eliminacije je malo sporno, to mu je neki rečnik iz prethodnog perioda. Mislim da treba da kaže da se radi o ukidanju lista čekanja, ali dobro verovatno čeka Vučića, možda treba da pregleda neke pacijente pa da mu Vučić kaže od čega boluju ti ljudi. Što se tiče BIA, povećanje od 1,6 milijardi. Za šta? Za hapšenja? Za prebijanja ljudi? Jel su hapsili aktiviste zato što su na svojim društvenim mrežama objavljivali kako su protiv "Rio Tinta"? Jel za to plaćamo BIA? Jel za to? Na to ste sveli BIA. Da se osvrnem i na ovaj zakon o finansijskoj podršci porodicama sa decom. Gospođo ministarka, samo da vam kažem jednu stvar – ovaj zakon uopšte nije problematičan, mi nemamo ništa protiv ovog zakona i treba povećavati sredstva, sve je to u redu, mi imamo problem sa tim što ste vi ministarka. Nemate potrebe više da se dokazujete. Ušli ste u Vladu, nema potrebe da pričate, da se javljate, o svemu. Vučić vas je primio u Vladu, ali kako da mi verujemo neko ko nije siguran gde je završio fakultet. Jeste li sigurni da ste završili fakultet? Jeste li našli svoju diplomu? To mi je drago, ako jeste. Na kraju, ovde se prave poređenja u odnosu na 2012. godinu. Samo da vas podsetim – neki od vas ste bili u vlasti u periodu kada je ova država bombardovana, između 1998. i 2000. godine, uključujući i našeg voljenog predsednika. On je bio tada ministar informisanja. Znate šta ste ostavili od te države? Ništa. Napravili ste jednu nulu i sad se ovde hvalite nekim rezultatima. Kojim rezultatima? Pa, zbog vas smo bili bombardovani. Zbog vas. Zbog vas, zbog vas i više to nećemo dozvoljavati. Samo da vam bude jasno – vi ste prošlost, vi ste relikt prošlosti, mi smo budućnost. Hvala. 

MARINA RAGUŠ: Molim vas, kolege. Znači, to je period od 1998. do 2000. godine? O tom periodu pričate? O tom periodu propasti, jel tako? Dobro. Gospodin Jovanov, u ime grupe. Izvolite. 

MILENKO JOVANOV: Ne mogu, zaista, da pomognem kolegi što ga niko ne uzima kao advokata, a vidimo i zašto. Tako da, taj stan će još dugo da pričeka. Ima dve stvari na koje želim da se osvrnem. Prva je manje politička, ali govori dosta o njima, gde oni kažu – da, zakon je dobar, ali nećemo da glasamo zato što nam se personalno ne sviđa ministar. To je nešto što mi govorimo sve vreme, da njih apsolutno ne zanima da li je ono što mi predložimo dobro ili loše, oni jednostavno toliko mrze da tu mržnju ne mogu da prevaziđu i zbog te mržnje će glasati protiv onoga za šta intimno jesu. To pokazuje u kakvom se oni konfliktu nalaze, dakle, unutar sebe i koliko su pogubljeni u vremenu i prostoru. Ono što je mnogo opasnije je ovo što je rekao na kraju. Ja ću ponoviti, da građani čuju – zbog vlasti u Beogradu je ova zemlja bombardovana. Dakle, nije kriv NATO koji nas je bombardovao, nego je kriva vlast u Beogradu. Nije kriv onaj koji je nekoga tukao, nego je kriv onaj ko je tučen. E, ovakvi ljudi, ovakvi ljudi vam prave one teze, dakle nije kriv silovatelj nego žena koja silovana zato što je obukla kratku suknju, itd. To su ti likovi. Ako ne znate ko su, evo takvi su. To su ti ljudi koji od žrtava prave dželate. Njima je potpuno svejedno. Dakle, vlast je kriva zato što je 19 zemalja, najjačih zemalja na svetu zajedno, bez odluke bilo kakve UN, bombardovalo ovu zemlju 78 dana. Ovo je sramota za ovaj parlament i mislim da ste, predsedavajuća, i vi morali da reagujete i da kolegu opomenete zbog ovoga što je rekao, jer ja razumem kada neko uzme putovnicu i stavi se na čelo stranke kakva će politika da se vodi u toj stranci, ali mislim da zaista ne moramo mi da slušamo poruke političkog Zagreba i toga da je Srbija uvek i za sve kriva na prostoru bivše Jugoslavije. To je ta mantra da šta god se desilo Srbija je kriva. I kad nas bombarduju Srbija je kriva i kad ginemo Srbija je kriva. E, nije Srbija kriva, nego ćemo da kažemo ko je za šta odgovoran. Dakle, za smrt ljudi, za bombardovanje ove zemlje odgovorno je NATO vođstvo, odnosno tadašnje političke elite SAD, Nemačke, Francuske, Britanije i svih drugih zemalja koje su ovu zemlju bombardovale. Jasno i glasno, dakle. 

MARINA RAGUŠ: Reč ima ministar, gospodin Aleksandar Vulin. Izvolite. 

ALEKSANDAR VULIN: Poštovani, ja zaista očekujem čak i od opozicije da će glasati za zakon o finansijskoj podršci porodicama sa decom. Ne možete ni sebi, ni bilo kome drugome objasniti da ćete glasati protiv zakona koji donosi toliko koristi svakom roditelju i svakom detetu. To ne može da se objasni. Možete da ga napadate da je bolji, lošiji, ali ne možete da ne glasate za to da dobijete za prvo dete 500.000 dinara. Ne može, jer to ne može da se objasni. Bio sam ministar za rad, zapošljavanje, boračka i socijalna pitanja i verujte da ništa me ne bi više usrećilo od mogućnosti da sam mogao da donesem takav zakon, ali mi smo u to vreme imali fiskalnu konsolidaciju, mi smo morali da ispravljamo greške mnogih od vas koji ste tada vladali Srbijom zato što smo došli na praznu kasu zbog koje nismo imali ni za plate, ni za penzije. Izborili smo se da nemamo smanjena socijalna davanja i to je najviše što smo mogli da uradimo, da ih ne smanjimo, a sada se toliko povećavaju da stvarno… Ajde kad ostanete sami, u redu politika je politika, svi smo političari, znamo da se nekad govori ono što treba i što ne treba da se kaže, sve razumem, ali kad ostanete sami sa svojim roditeljima, sa sobom, ajde samo objasnite zašto nećete glasati za to da vaša snaja dobije 500.000 dinara za prvo dete. Mislim, stvarno ne znam kako ćete objasniti i zaista očekujem da ćete glasati za ovaj zakon. Stvarno to mislim i to očekujem, ali dobro, to je vaša stvar. Međutim, ovde se čulo nešto nečuveno, nešto što će kolegu učiniti zvezdom prištinskih medija. Kurti će sa ogromnim zadovoljstvom, evo držite me za reč, videćete, pratite sada šiptarske portale, videćete kako će reći – Srbija je priznala da je odgovorna, vlast srpska je odgovorna. Vlast srpska je odgovorna za bombardovanje. Bombardovali su vas zbog vaše politike. Pa će onda krenuti – zbog proterivanja šiptara, pa će krenuti zbog toga da 1998. godine nismo sprovodili antiterorističku akciju, nego smo zapravo maltretirali mirne meštane, pa smo kršili njihovo pravo na samoopredeljenje, pa Račak, pa će reći eto, ima Srba koji znaju da je Račak bio istina, a ne ovi lažovi i bitange koji su tada bili na vlasti. Reči staviti u usta da je vlast u Beogradu bila odgovorna, razlog, uzrok, povod, kako god hoćete za bombardovanje Srbije je neshvatljivo. Izvinite, ali to je ste nacionalna izdaja, ne možete reći za svoju zemlju da je odgovorna za rat. Nije bila odgovorna za rat, nijednim svojim postupkom. Iz toga proizilazi onda da se u ovoj Skupštini baca Poslovnik i Ustav, da se gazi Ustav. Ustav, zastava, grb je simbol svake države. Ovde ga bacite, da ga pogazite. I pređemo preko toga. gospodo, jel možete zamisliti da smo u trenutku nervnog rastrojstva, da je neko sada od nas ovde, neko od ministara uzeo Poslovnik i bacio ga. Jel možete da zamislite to? Ili kada smo bili u opoziciji? Napravili biste od nas potpune ludake, tražili biste da nas svi hospitalizuju. Mi ovde prelazimo preko toga kao da se ništa nije desilo, bacio je Ustav, pa kao dobro, bacio je Ustav, takav je on. Nema takav je. U Poslovniku se nalazi Ustav kao što znate. Vaš kolega je bacio, ne moj. Dakle, prelazi se preko toga. Zato što je to ideološka matrica gaženja svega što je ova država. Zato sada slušamo ovde političke partije koje mrtve ladne drže predavanja o patriotizmu i kažu nemamo mi veze sa onim što je bilo pre nas, ali su oslobodili preko 1000 šiptarskih terorista i to je uredu. Nikakva ljutnja, što bi se sećali toga. Govorimo o tome da su povučene sve presude, pravosnažne presude od legalnih, legitimnih sudova ove zemlje kojim su vođe NATO pakta proglašene za ratne zločince i to je sve povučeno i to je u redu. Nećemo toga ni da se sećamo, da je Havijer Solana ovde dočekan sa crvenim tepihom. To je u redu, nećemo toga ni da se sećamo. Zaboravljamo i to je nastavak te iste ideološke matrice koja kaže – oni pregovori u Beču sa Tačijem, to je bilo uredu, to je odlično, nego ovi vaši ne valjaju ništa. Pa dođemo do toga da ovde iz DS čujemo kako izdali Kosovo, pa čekajte, Goran Bogdanović predsednik pokrajinskog odbora DS od 2002. godine do 2004. godine bio je ministar poljoprivrede u Vladi Bajrama Redžepija. Posle toga je bio naš ministar. Ništa, sve u redu, nema veze, ni o tome nećemo da pričamo. Onda to sve dovodi, ova rečenica, Srbija je kriva za bombardovanje, vlast je kriva za bombardovanje, dovede do Haškog tribunala i masovnog izručenja svakog ko se suprotstavljao tom istom bombardovanju, jer po toj logici, naravno da je kriv Milošević i Pavković i Lazarević. Naravno da je kriv Mladić, ma, svi su krivi, jer mi smo krivi za bombardovanje, jer mi smo krivi za bombardovanje, jer mi smo doveli do bombardovanja, jer mi smo krivi za bombardovanje. Samo recite, jel JUL kriv za bombardovanje? Bravo. Kažite, nije NATO pakt kriv, nego JUL kriv za bombardovanje. Odlično. Evo, tu su kolege koje potvrđuju. Evo, još kandidata za šiptarske portale. Bravo, JUL je kriv za bombardovanje, SPS je kriv za bombardovanje, Milošević je kriv za bombardovanje, samo NATO nije. Samo šiptari nisu, samo OVK nije, ali Srbija, Srbi, i sve što je bilo srpsko, naravno da su krivi. To je ta ideološka matrica zbog koje se baca Poslovnik, Ustav i u oči 5. oktobra, valjda neka prijatna reminescencija, valjda prođe vas neka milina, da zapalim ovo još jednom. Zamislite, da se zapali još jednom Skupština, pa, da se pobacaju zastave, pa, da se pogazi sve to, zamislite radosti i miline. E, to bi bilo, tome se nadaju i tome se raduju. Jel to treba da radite? Nemojte takve. Politiku razumemo svi, u politici se svi borimo za naklonost svog biračkog tela, ili da proširimo svoje biračko telo, nije to sramota, to je smisao politike, ali postoje granice, ne možete reći, ma koja god ambasada da se obraduje zbog toga, koji god delić biračkog tela da se obraduje zbog toga, da je Srbija ili vlast Srbije bila odgovorna za NATO bombardovanje. Ne može i neće. Hvala. 

MARINA RAGUŠ: Gospođa ministar, Milica Đurđević Stamenkovski. Izvolite. 

MILICA ĐURĐEVIĆ STAMENKOVSKI: Poštovani poslaniče i vama danas dugujem zahvalnost, jer ste zapravo, objasnili da osim tih ad homine argumenata nemate niti jedan drugi. Dakle, zakon vam se sviđa, ja vam se ne sviđam i kao što sam juče rekla u svom izlaganju, istrpeću kritiku svake vrste, ali nikada neću dozvoliti da trpe ideje u koje veruje. Inače, pošto ste zainteresovani za moje obrazovanje, kojim se nikad nisam gordila, i ako zaista smatram da mi ne manjka, studirala sam dva fakulteta, a diploma politikologa se nalazi baš onde i gde treba da se nalazi, u arhivi Generalnog sekretarijata Vlade Republike Srbije u koji sam priložila celokupnu svoju iscrpnu biografiju. Verujem da ću i u vremenu pred nama obogatiti i zvanjem magistra na fakultetu na kome sam završila i osnovne studije, koliko mi vreme bude dozvolilo, s obzirom na to da sam vrlo posvećena radu u Ministarstvu za brigu o porodici. Ali, da ste me pohvalili, ja bih se ozbiljno zapitala, jer onaj ko smatra da su NATO bombe bile opravdane i onaj ko smatra da smo mi krivi i da smo s pravom bombardovani 78 dana i noći i da je odgovornost bila na Saveznoj Republici Jugoslaviji, na našoj državi, na našoj vojsci, na našem narodu, taj sigurno ne može da bude na mojoj strani, niti ja na njegovoj, a Bogu hvala, na strani sam onog naroda koji je ponosno branio svoju otadžbinu i koji je rekao tada ne ultimatumu, i koji nije savio glavu pred velikom koalicijom koja je bez saglasnosti Saveta bezbednosti UN započela ilegalnu vojnu intervenciju. Verovatno vi ovde pokušavate da se dokažete vašem lideru, koji je zapravo, nastavio ono što je NATO pokušao pa nije uspeo, a to je uništavanje odbrambenih kapaciteta Vojske Jugoslavije, koja je Bogu hvala danas sa ponosom obnavljamo, osposobljavamo i ulažemo u njih u dostojanstvo vojske, koju očito, bez obzira na sve ono što ste činili, niste uspeli da je uništite. Živela vojska Srbije u svakom slučaju, ona koja se junački branila 1999. godine. 

MARINA RAGUŠ: Reč ima premijer, gospodin Miloš Vučević. Izvolite. 

MILOŠ VUČEVIĆ: Hvala predsedavajuća. Dame i gospodo narodni poslanici, pre svega mislim da ste uvredili sve građane Srbije time što ste rekli da kupuju, jedu đubrad od hrane. Mislim da građani Srbije imaju dobru ponudu namirnica u radnjama i da smo izašli sa ozbiljnom kampanjom „Najbolje cene“ kojom smo obuhvatili 82 vrste proizvoda, namirnica i ne samo namirnica već svega onoga što predstavljaju životnu potrepštinu. Ne znam šta vi jedete kada nazivate ono što svi mi jedemo da je đubre. I, ne znam zašto ste napravili od parizera ili neke druge salame političku paradigmu, pa šta vi to jedete i čime se hranite, a vidim da se kao i ja dobro hranite, sličnog smo gabarita, volite da ručkate, tako da sam siguran da jedete to sve što jedu i građani Srbije. Odakle vama pravo da kažete da neko prodaje đubre građanima Srbije? Vi ste uvredili sve građane Srbije time što ste ovo rekli. Uvredili ste sve građane Srbije, ali niste tu stali, to vam je bio uvod u ono što ćete na kraju reći što je u svakom smislu skandalozno i o čemu ću se na kraju izjasniti. Rekli ste da ste advokat, moj kolega, neverovatno mi je onda da kažete da BIA hapsi ljude, BIA ne može da hapsi ljude. Ne može kolega da hapsi ljudi, to bi morali da znate, BIA može da pozove na razgovor, a samo policija može da hapsi ljude. Vi to znate ili bi trebalo da znate ili bi vas sad oni koji su vam dali pravosudni ispit, da ste položili, morali ponovo pozvati da polažete. A što vam smeta to što se povećava budžet za BIA? Da li ste pogledali šta je stavka? Ja sam odgovarao jednom od kolega iz opozicionih stranaka juče baš na tu kritiku, BIA kupuje novu tehnologiju, odnosno informacione sisteme na zaštiti kontraobaveštajne i obaveštajne zaštite Republike Srbije. Šta je sporno? Pa, to valjda treba da podržite, kao što treba da podržite porodični zakon, to nešto što je normalno, treba da vas raduje. Prisluškuje ljude? Pa, BIA radi sve one zakonite mere koje treba da preduzima protiv onih za koje sudi tužilaštvo, procene se preduzimaju. A to što vi polazite od onoga što se dešavalo 2000. godine do 2012. godine, to je druga percepcija i za čega ste vi to koristili i kako ste to radili. To je pitanje na koje ja ne želim danas da odgovaram, to je pitanje za one koji su trebali ili možda jesu sproveli istragu da li je bilo nekih zloupotreba. Bezbednosno informativna agencija mora da ima bolju opremu, najbolje uslove za rad da bi čuvala i štitila državu Srbiju, pre svega u kontraobaveštajnoj ali i u obaveštajnoj komponenti. Pod tri, ono što je bila svakako najskandaloznije, to jeste vaša izjava da je Srbija kriva za bombardovanje, odnosno da je tadašnji režim Srbije kriv za bombardovanje naše otadžbine. To je zaista skandal nad skandalima što ste izgovorili i u pravu je i Aleksandar i Milica kada su rekli, to je nešto što je Kurti, ne mogu da kažem ni mogao da poželi, nije verovatno smeo ni da zamisli da to neko može da izgovori u Skupštini Srbije. Da ne ulazim sad u to da ste uvredili porodice svih poginulih, otetih, nestalih, unesrećenih i proteranih i raseljenih ljudi, jer su ih ubijali oni koji su nam napali državu, bez pravnog osnova, bez odluke Saveta bezbednosti UN, kršeći međunarodno javno pravo i otimajući deo naše teritorije. Jedini razlog zašto je tadašnja SRJ, odnosno Srbija i Crna Gora, odnosno Srbija, bili tako mučki napadnuti i izvršena agresija nad nama, jeste da nam se otme Kosovo i Metohija. Isključivi razlog napada, protivpravnog napada na Srbiju, odnosno SRJ je otimanje Kosova i Metohije. I, da je to tako potvrđuje vam sve vreme od 1999. godine pa do danas. Pošto smo nakon petooktobarskih promena 2000. godine imali priču da kad se promeni režim u Srbiji neće biti više pitanje statusa Kosova i Metohije, nego će se to kroz demokratski proces u celoj Srbiji integrirati, odnosno vratiti u sastav Republike Srbije jer će tobože i albanski većinski narod na Kosovu i Metohiji prihvatiti Srbiju kao novu demokratsku državu. Tu ste priču prodali, pod znacima navoda, svih građanima Srbije, a onda smo doživeli 2004. godinu, pa smo doživeli 2008. godinu i sve ono što do danas doživljavamo. I, da je jedni razlog agresija nad Srbijom bilo otimanje Kosova i Metohije potvrđuje i danas da taj proces nije zaokružen i da se Srbija napada politički pritiska, da se saglasi i prizna da je to nezavisna teritorija. Nema odavno Slobodana Miloševića, nema odavno tog režim o kome vi pričate, a taj proces nije zaokružen. Taj proces nije zaokružen i promenile su se gotovo sve političke garniture u ovih 24 godine, 25 godina od agresije u Srbiji. Sve. I ni jednog trenutka oni koji su autori takozvane Kosovske nezavisnosti nisu odustali od tog plana. Ni jednog trenutka, ni jednog trenutka, bez obzira da li bila leva, desna, centralna ili koja god hoćete stranka na vlasti u Srbiji. Plavi, žuti, zeleni, crveni, crni, ljubičasti, nisu odustali od agende da Kosovo otmu od Srbije, što vam pokazuje da razlog za napad na Srbiju, odnosno Saveznu Republiku Jugoslaviju bila namera da se otme deo teritorije naše države. I taj proces i danas traje. I vi posle svega toga kažete da je neki Slobodan Milošević ili bilo ko kriv za napad na našu državu. Da li je pravio greške ili nije pravio greške, sigurno svako od nas pravi greške, ali da nametnemo da je režim u Srbiji ili vlast u Srbiji kriva za napad i ubistvo našeg naroda i otimanje teritorije, ubistva naših vojnika i policajaca je stvarno u najmanju ruku je skandalozno. To ko priča da je Srbija kriva za raspad Jugoslavije, a i to smo mogli da čujemo, da je Srbija u stvari rasturila Jugoslaviju. Samo nemojte da idete daleko u prošlost i videćete da su neke republike imale zahteve za samostalnost za vreme Josipa Broza Tita, da ne idem dalje. Dok je Tito bio živ, imali su pokrete koje su težili konfederaciji, odnosno samostalnosti tih republika, nije bilo Slobodana Miloševića u najavi nigde da će da vodi državu, a pri tom ja ne branim Slobodana Miloševića, evo tu je i njegov unuk i partija koja je nastala od Slobodana Miloševića, ja bih mu zamerio mnoge stvari, pre svega po pitanju Republike Srpske krajine, Republike Srpske, pa i po pitanju KiM, ali da kažemo da je on kriv ili taj režim, to je skandalozno, krivi su teroristi koji su ubijali civile, vojnike i policajce, i krive su države koje su izvršile agresiju na našu teritoriju, na našu državu članica UN, da nam otmu KiM, i taj proces i dan danas traje, a daće bog da imamo snage da se odupremo, ne ratujući, nego politički i da čuvamo pre svega Srbe na KiM, i da čuvamo KiM, a Srbi kupuju, građani Srbije dobru hranu, BIA ne hapsi, a KiM su deo Srbije. Hvala. 

MARINA RAGUŠ: Gospodine Janjiću, po kom osnovu? To ste hteli, jel tako, da svi pričaju o vama. Šta vi tražite ustvari, repliku? Izvolite. 

STEFAN JANJIĆ: Gospodo, da vam kažem jednu stvar, vi niste Srbija, vi ste administracija Srbije, vi radite za nas gospodo, vi ste državni službenici, to je broj jedan. Ja sam rekao da ste vi bili u vlasti zbog čije politike je Srbija bombardovana, ja nisam amnestirao NATO pakt, čisto da vam kažem gospodo, u bombardovanju 1999. godine, bomba je pala na ne znam koliko metara od mene, leteo sam skoro 100 metara u vazduh, bio sam dete od 12 godina, dok je vaš predsednik Republike, sadašnji predsednik Republike i bivši predsednik vaše stranke se baškario u stanu od ne znam koliko kvadrata. I vi pričate kako sam ja protiv žrtava NATO pakta, pa vi ste amnestirali NATO pakt, ljubite se sa Šrederom i sa ne znam kim, kako vas nije sramota. 

MARINA RAGUŠ: Gospodine Janjiću, sticajem okolnosti ja sam tada bila vlast. To što ste vi sada rekli je stvarno, da vam kažem nešto, ne ja sam ponosna na to, a sada ću vam reći i zašto. Zato što smo dobili ultimatum koji nismo mogli da ostvarimo i to je jedina istina, a mi smo se borili protiv terorista na KiM, a te učke koje vas sada hvale, pošto je tražio objašnjenje od mene i ja objašnjavam, po svojim portalima su takođe bile definisane kao teroristička organizacija od SAD. Mlad ste čovek, ovo vaše izlaganje i to što svi pričaju o vama, tek će da pričaju, jer ste vi tako sve ljude koji su tada izginuli, njihove porodice, sve one koji su ustali u odbranu otadžbine, zauvek uvredili. Niste ni svesni toga. Ja vam ovo krajnje dobronamerno kažem kao mladom čoveku, sačekajte malo, dobićete vi svoju priliku. Ja vas pozivam kao mladog čoveka da večeras pratite izlaganje tog čoveka koga ste više puta pomenuli a ne može da vam odgovori, predsednika Republike Aleksandra Vučića, jer taj čovek će i večeras da govori o onome što neki koji su sa vama i oko vas nisu smeli, a to su ljudska prava Srba sa Kosova i Metohije, pred svim liderima sveta, da zacementira razliku između nas i vas, iako ste svi vi tu koji sedite i koji imate dobre mreže i dobre relacije sa tim koji su nas bombardovali, a to se zove agresija, jer nije postojala odluka SB, ne smete to ni da kažete, da on je limitirao svoju političku karijeru, ali je utvrdio granicu i upisao se u istoriju i gledajte ga večeras i učite. Premijer Vlade, gospodin Miloš Vučević, ima reč. 

MILOŠ VUČEVIĆ: Mislim da je zaista problematično da vi od prvog izlaganja ne korigujete taj deo koji ste spomenuli da je režim u Srbiji kriv bio za napad na našu državu, nego kažete da je ta politika dovela do napada na Srbiju. Bilo bi fer i time bi pokazali političku zrelost da ste rekli kakvu je politiku Srbija trebalo da vodi, da ne dođe do bombardovanja i da ste nam to doveli u korelaciju sa očuvanjem KiM u sastavu Srbije i da ste rekli šta smo trebali da radimo, da izbegnemo bombardovanje i da sačuvamo KiM, i tada bi vaša politika imala smisao ili suštinu pre svega da ponudite alternativu i da kažete zašto smatrate da je ta politika kriva i da je dovela do bombardovanja. Ja ću vam ponoviti, do bombardovanja je došlo zbog želje jednog broja držav, pre svega članica NATO, da oduzmu KiM iz sastava Srbije i taj proces i dalje traje, i to je ključni razlog zašto je došlo do napada na našu državu. Znate šta bi bio njihov cilj, da li Kosovo kao nezavisna država, velika Albanija, njihovo mesto za nove vojne baze, geopolitička drugačija karta, da ne ulazim dalje. Napad na nas je bio protivzakonit, odnosno suprotan međunarodnom javnom pravu i napadnuta članica UN, bez odluke SB, da joj se otme teritorija i danas vam je KiM, kao što je rekao predsednik Vučić u UN, upravo Pandorina kutija za sve ono što se dešava širom sveta i mislim da će to biti suština njegovog govora danas na Generalnoj skupštini UN. Rekli ste, završavam s time, kada nama zamerate što pričamo kakvo je stanje bilo u Srbiji 2012. godine, a ja mislim da moramo da pričamo da bi znali sa čim poredimo Srbiju 2024. godine i šta su rezultati našeg rada, da je Srbija 2000. godine, posle svega toga bila urušena i kakvu ste vi Srbiju zatekli, jeste ona bila urušena jer je bila bombardovana, jer je prethodno deceniju bila izložena sankcijama i kažnjavana, jer je primila nekoliko stotina hiljada izbeglica i raseljenih ljudi. To je sve tačno, ali ima jedan fenomen. Vi ste tu urušenu Srbiju uspeli da uništite potpuno. I ono malo što je postojalo fabrika, prirodnih resursa, ekonomskog potencijala, vi ste za tepsiju ribu prodavali, rasturali i ostavljali 500.000… Ko zna koliko stotina hiljada ljudi od 2000. godine bez posla? Pa, to je od 2008. do 2012. godine 500.000. Vi ste uspeli i to malo što je izdržalo bombardovanje, sankcije da upropastite. To je fenomen, odnosno to je najpogubnija politika koja je mogla da nam se desi, a u tom periodu su Albanci rekli da je Kosovo nezavisno i nekih gotovo 100 država se saglasilo sa njima. To su rezultati te politike o kojoj vi pričate i kažete da ste vi budućnost. Bože nas sačuvaj takve budućnosti. Daleko bilo i nikada nam se više ne ponovilo. 

MARINA RAGUŠ: Po Poslovniku, gospodin Peđa Mitrović. Izvolite. 

PEĐA MITROVIĆ: Član 100. Gospođo Raguš ceo dan kršite Poslovnik tako što ga selektivno primenjujete prema poslanicima vladajuće koalicije. Njima sve propuštate, njima sve tolerišete, ali nema veze to. To ćemo i mi nekako da preguramo. Ali, ukoliko želite da učestvujete u pretresu, onda siđite u klupe, pa učestvujte iz klupa u pretresu, a ne sa mesta predsedavajućeg. Zahvaljujem. 

MARINA RAGUŠ: Moja obaveza je da dajem pojašnjenje i objašnjenje. Nigde u Poslovniku ne piše da treba da siđem u klupe, ali u redu. Da li želite da se Skupština izjasni u danu za glasanje? 

PEĐA MITROVIĆ: Da

MARINA RAGUŠ: Hvala. Reč ima gospodin Jovanov, replika. Izvolite. 

MILENKO JOVANOV: Dakle, kako kaže ona izreka – ne grdi majka sina što se kocka, nego što se vadi. E, tako i ovo. Bolje da je ćutao i prihvatio kritiku na ono što je rekao, nego što je još jednom potvrdio da on zaista misli da je Srbija, njeno rukovodstvo krivo za to što nas je, mimo važećeg međunarodnog prava, bez ikakvog odgovarajućeg akta, bombardovalo 78 dana i noći 19 najjačih zemalja na svetu. Želim zbog građana da napravim jednu paralelu. Tamo negde 2013-2014. godine, pred obeležavanje 100 godišnjice početka Prvog svetskog rata, počeli su na Zapadu da se pojavljuju istoričari koji su krenuli da tvrde da je Srbija izazvala Prvi svetski rat. Dakle, da je Srbija izazvala Prvi svetski rat. Vidite, oni su se trudili da izmišljaju, da falsifikuju istoriju, da traže nekakvu kopču, da nađu nekakvu odgovornost Srbije za početak Prvog svetskog rada, a mi danas ovde u Narodnoj skupštini Republike Srbije imamo ljude koji bez imalo stida tvrde da je Srbija kriva za sopstveno bombardovanje. Dakle, ne za neku korist koja treba da važi za neku zemlju, ovu ili onu, ne da nekog amnestira od odgovornosti, nego da sopstvenu državu optuži. E, to je taj fenomen koji građane molim da prepoznaju i da razumeju. Ovi ljudi ukoliko bi ponovo dobili priliku da upravljaju ovom zemljom bi uvek i na svakom mestu govorili - mi smo krivi. Uvek i na svakom mestu bi pognuli glavu i tražili odgovornost ne za druge protiv nas, nego za nas protiv njih bez obzira da li smo krivi ili nismo i to pokazuju i ovih dana na jednom banalnom primeru. Sećate li se koliko su kukali zato što je par sati zadržana Severina na granici? Sada njihovu zvezdu Sergeja Trifunovića nogom u zadnjicu izbacuju iz Hrvatske, niko pisnuo nije. Zašto? Pa, mi smo krivi. On je kriv. Nekako je kriv. Kako? Ne znam. Oni nikada nisu krivi, ali mi smo krivi. Valjda zato što smo krivi su i uništavali Vojsku, raspuštali slavne brigade, penzionisali časne oficire koji su ovu zemlju branili, jer oni su bili krivi i takvoj politici ne smemo dati, naravno, svim demokratskim sredstvima, da se protiv nje izborimo, da je raskrinkamo na svakom mestu i objasnimo narodu zašto ovi ljudi ne smeju da dođu ponovo u priliku da upravljaju ovom zemljom, jer bi to bila katastrofa za ovu zemlju. Nama treba ono što će da se desi večeras u UN - čvrsta i hrabra borba za Srbiju, a to predsednik Vučić radi. 

MARINA RAGUŠ: Potpredsednica Skupštine gospođa Snežana Paunović u ime grupe replika. Izvolite. 

SNEŽANA PAUNOVIĆ: U ime bivšeg režima koji je sam kriv što je bombardovan bez odluke Saveta bezbednosti UN. Pravilo je postalo da kada nemamo šta da kažemo, mi lupamo gluposti, ne razmišljajući o posledicama. Sve ovo što se ovde čulo nije vredno odgovora, osim kada se setimo da je izgovoreno u parlamentu Republike Srbije. U pravu je predsednik Vlade gospodin Vučević kada kaže da ima ko da govori danas u ime Slobodana Miloševića, koji, nažalost, nije među živima od 2006. godine, ali, kao što vidite, za sve ono za šta nemaju odgovor kriv je Slobodan Milošević i bivši režim. Vrlo saosećam, ako ste imali to neprijatno iskustvo da vas je NATO bomba, kako rekoste, odbacila nekoliko metara u vis, ali ste me paralelno, poštovani kolega, optužili da sam sama kriva što su me proterali iz rođene kuće. Imate li svest šta ste izgovorili? Imate li svest šta ste rekli ljudima koji su trpeli 78 dana bombardovanje? Znate za šta smo krivi? Apsolutno prihvatam krivicu pred građanima Srbije u ime SPS. Krivi smo što nismo imali cenu za Srbiju, što je nismo prodali, što nismo potpisali blanko zahteve sa zapada, što smo se po svaku cenu borili da granice ostanu nepovređene, što smo platili i političku cenu, jer ste nas na nekakvoj kvazirevoluciji srušili, obećavajući da ćete da rešite sve što mi nismo hteli i tačno, rešili ste. Hapsili smo teroriste koje ste pustili i još treba da vas pustim da 25 godina posle toga objasnite kako smo mi krivi što je Srbija bombardovana? Mene je sramota vaših reči. Vas bi trebalo da bude duplo. Ono čime ću završiti je – ako ste vi neko ko se nudi kao budućnost, a ja kao neko ko pripada toj prošlosti, kako ste nas klasifikovali, dragi moj kolega, odgovorno tvrdim da pred građanima Srbije uvek će birati pre mene kao prošlost, nego vas kao budućnost i to malo zahvaljujući i ličnom integritetu. Hvala vam. 

MARINA RAGUŠ: Pravo na repliku, narodni poslanik Srđan Milivojević. Izvolite. 

SRĐAN MILIVOJEVIĆ: Poštovana gospođo Raguš, hvala vam. Poštovani građani Srbije, 11 puta je pomenuta Demokratska stranka, pa valjda imam i ja pravo dva minuta. Ne tražim kao šef poslaničke grupe SNS tri minuta i 40 sekundi. Meni je dovoljno dva minuta da odgovorim. Dakle, prvo, ovo po pitanju kvaliteta hrane, da li građani Srbije jedu đubre i smeće ili ne. Ima jedan čovek, zove se Aleksandar Vučić, bivši je predsednik Srpske napredne stranke. Ovde u ovoj sali je izgovorio da Kruševljani jedu pseće meso. To je kazao – onaj Milivojević melje kerove i daje to ljudima da jedu i to jedu Kruševljani. To je kazao čovek ovde u sali i vi ste mu aplaudirali, kao kada ste mu aplaudirali kada vam je rekao da ste nesposobni, da niko za vas ne bi glasao. Da li je tako, vi što klimate glavom? Pa, da, tako je. Niko za vas nikada ne bi glasao da nije njega. Kada je reč o ovome što se dešavalo 1999. godine, i vi i ja znamo da je to strašna agresija na našu zemlju. I vi i ja znamo da je bombardovan građanin Srbije i narod Srbije, ali vi morate da shvatite – vi niste Srbija. Vaš zadatak je bio da napravite to bombardovanje. Naše čvrsto uverenje je da ste to uradili jer ste izdali Srbiju i vama je to bio alibi da prodate Kosovo, kao što vam je danas jadarit alibi da prodate zapadnu Srbiju i da ponovite akciju „Oluja“, samo bez vojne akcije, nego ekonomske akcije, da iselite građane Srbije iz Srbije. Vi ćete zbog toga odgovarati za izdaju i neće biti amnestije. To morate da znate. Nema tog suda pred kojim ćete biti nevini. Morate da znate da ste odgovorni za to, jer ste to svesno i sa umišljajem uradili, jer vi mrzite i prezirete ovu zemlju i to je naše mišljenje i uverenje o vama. Ne znam šta vam tu nije jasno? Nemojte stavljati znak jednakosti između građana Srbije i vas. Vi nemate nikakve veze sa Srbijom, vi ste udarna pesnica OVK. Vama treba podići spomenik u Prištini za ovo što ste uradili. Kako to ne razumete? To je naše čvrsto uverenje. I vi ste se zakleli nad ustavom Aljbina Kurtija, niko drugi pre vas to nije uradio. Nikome nije palo na pamet to da uradi. Šta vam tu nije jasno? Naša su braća ginula da brane Srbiju. Mi smo branili Srbiju i locirali izdajnike, vas kao izdajnike smo locirali, u pravu ste. Na kraju, vi ste uzeli Tonija Blera da vam bude savetnik za 200 evra i vi ste Bilu Klintonu odneli dva miliona dolara, jer ste pametni i vama je bio šef CIA pre pet dana da vas postroji, gospodine Vulin, a ne nama. Vi ste ga dočekali, vama je izvlačio uši, vama je kazao šta treba da radite. Nije došao kod nas, koje optužujete za špijunažu. Vama je bio u goste. I šta vam tu nije jasno? Kako mi toliki izdajnici, vama dolazi šef CIA. Kako mi sluge moćnika, vama dolazi sin Donalda Trampa juče? Šta vam tu nije jasno? Hvala. 

MARINA RAGUŠ: Vi ste rekli da vam treba dva minuta, a govorili ste tri minuta i nekoliko sekundi, čisto da konstatujemo. Gospodin Jovanov, u ime grupe. Izvolite. 

MILENKO JOVANOV: Vrlo kratko, govoriće i premijer verovatno na sve stvari, ima više vremena, ja ću vrlo kratko reći. Dakle, predsednik Vučić je u Skupštini ovde govorio ono o čemu je govorio ceo Kruševac godinama unazad, tako da nije on rekao ništa što Kruševljani sami ne znaju. Zato je verovatno ta hamburgerija, hokus-pokus, u koje uđe kuče, a izađe pljeskavica, ta čudna magija je prestala da funkcioniše, jer ljudi su prestali da idu. Drugo, vidim da kolega ima različita uverenja i mnogo uverenja. Jedino uverenje koje mi se čini da mu nedostaje je uverenje od ovlašćenog lekara za ovakve slučajeve. Hvala. 

MARINA RAGUŠ: Dobro. Gospodine Vulin, izvolite. 

ALEKSANDAR VULIN: Jedna od prvih stvari koje vas nauče o političkom bontonu je da uvek iskazujete, ne morate da iskazujete poštovanje prema svojim političkim protivnicima, vrlo često ne zaslužuju, kao moj prethodnik, naravno, ali uvek iskazujete poštovanje prema njegovim biračima. Uvek date onu rečenicu kojom kažete - gospodine taj i taj, vi ste žuti ološ, vi ste najgore što postoji, to možete da kažete legitimno, ali ne možete da kažete za njegove birače da nisu u redu. Uvek izađete i kažete – ali ljudi koji su glasali za vas imaju svoje demokratsko pravo, itd, itd. A onda ovde čujete da kažete vi niste Srbija, vi ne predstavljate nikoga, za ljude koji su dobili ovde na listi koji su dobili milione glasova. Ja razumem taj bes, razumem, bilo je lepo, pa ni 5. oktobra niste dobili dovoljno glasova, samo ste zapalili Skupštinu, šta vas briga. Nije vam bilo potrebno ni tad da brojite glasove, pa i sad ne smatrate da je to ključno što neko ima više glasova od vas, kao da je to važno. Znate vi bolje šta su glasovi. Što se tiče šefa CIA, govorite sa čovekom koji je odlikovan od strane Vladimira Putina. Ja sam ponosan, ja znam da ovi koji su bili u Americi niko ne može da objasni šta su radili tamo mesec dana, da to ne razumeju. Vi ste ti koji ne možete da dođete do šefa CIA, mnogo je to visoko za vas, to su niži funkcioneri, mnogo niži funkcioneri, ovde lokalnog tipa, daleko je, gde je šef CIA za vas. Znate koliko je to daleko od vas? Pa, neće oni vama da se bave. Ovde dolaze niži funkcioneri, to je ovo što imamo ovde, rezidenti koji su ovde zaposleni, to je dovoljno, kakav šef CIA za vas. Opet se vraćamo, jer vidite kako se neprekidno ponavlja ista, identična matrica - Srbija je kriva za sve što joj se desilo zato što je izabrala ljude koji su je vodili, njihova politika je bila užasna i zahvaljujući tome Srbija je trebala da bude bombardovana, narode, ti si kriv, ti si kriv narode što si birao Miloševića. Što biraš Vučića narode, umesto kad možeš da biraš ovakve ljude? Ali, nikako to da shvatiš, nešto ti ne ide, pa ili moraš da im zapališ Skupštinu da bi ih izabrao ili moraš da pohapsiš sve ljude i zabraniš, recimo, Aleksandru Vučiću, da se kandiduje na izborima i eto rešenja, uostalom, to ste tražili i u Evropskom parlamentu, ni to vas nije bilo sramota. Od Evropljana ste tražili da zabrane da se kandiduje vaš državljanin. Znate, i mi smo nekada bili u opoziciji i imali smo kome da govorimo tada kao opoziciji, ali nikada nismo govorili kada napustimo granicu ove zemlje loše o vlastima ove zemlje, zato što je to Srbija, zato što kakva god vlast bila, nju su izabrali građani Srbije, dakle, ona jeste Srbija, ona predstavlja Srbiju. Voleli je ili ne voleli, ali kad je ne volite, onda se ponašate tako da gledate, da se samo trudite da nađete nekog ko će da sluša nešto ružno i gadno o Srbiji i da mu date opravdanje, da otrčite do Juratovića, pa da mu kažete – vidi kakvi su grozni oni naši, uvedite nam sankcije, obavezno im uvedite sankcije. Onda stalno pokušavate sebe da izjednačite sa svim onim ljudima koji nisu glasali za vas i to je činjenica. To je jednostavno tako. Sve je u redu i sve je potpuno prihvatljivo. Ja sam ovde bio dva puta poslanik, gospođo. Neko je morao da me izglasa. Jel Vučić donosi više glasova od mene? Donosi. Ali, donosi više od vas svih zajedno, i to nekoliko puta, gospodo. Ono što želim da vam kažem, sve je dozvoljeno. Svaki napad je dozvoljen. Svaka pa i laž je dozvoljena, ali ne možete reći da je Srbija kriva za bombardovanje i ponavljati to iz minuta u minut. Menjate partije, menjate imena, ali ne prestajete da menjate ideologiju po kojoj je Srbija kriva i odgovorna za sve što joj se desilo. Nije kriva i Srbi nisu krivi, niti je Republika Srpska kriva zato što je bombardovana, niti je Srbija kriva zato što je bombardovana, niti je jedan jedini Srbin proteran u „Oluji“ kriv zato što je proteran u „Oluji“, baš nijedan. I nijedan haški osuđenik, nijedan haški sužanj nije tamo zato što je kriv, već zato što se borio za svoj narod i nijedna presuda nije presuda nego je osveta prema onima koji su se borili protiv NATO pakta i borili se za svoj narod. Naučite to već jednom. Možda ćete i vi biti Srbija. Hvala. 

MARINA RAGUŠ: Nastavljamo sa listom. Reč ima narodni poslanik Hadži Milorad Stošić. 

HADŽI MILORAD STOŠIĆ: Zahvaljujem. Poštovana predsedavajuća, uvaženi članovi Vlade sa saradnicima, dame i gospodo narodni poslanici, poštovani građani Srbije, na početku istakao bih da će poslanička grupa Partija ujedinjenih penzionera, poljoprivrednika i proletera Srbije – PUPS - Solidarnost i pravda u danu za glasanje glasati za sve tačke dnevnog reda koje razmatramo na ovoj sednici. Rebalans budžeta koji nas očekuje predstavlja priliku da se izvrši faktička provera planiranog bilansa državnih funkcija za ovu godinu, s obzirom na činjenicu da smo ovogodišnji budžet u prošlom skupštinskom sazivu bili usvojili još krajem oktobra prošle godine, dakle, pre skoro 11 meseci. Pokazatelj koji imamo pred sobom pokazuje da su na prihodovnoj strani ostvareni i viši prihodi od planiranih, dok se sa druge strane planira veći obim rashoda u odnosu na prvobitno planirani. U prvi mah moglo bi se učiniti da to nije dobra postavka republičkih javnih funkcija, ali ću na tri primera pokazati šta se zapravo krije iza tih povećanja rashodovane strane budžeta. Na promene budžeta po pojedinim ministarstvima vidi se da je najveće povećanje rashoda kod Ministarstva odbrane, i to za čitavih 57 milijarde dinara. Ako se to povećanje gotovo u celosti odnosi na stavku nabavke mašina i opreme vazduhoplovstva i borbene avijacije, svima je jasno da je ovde reč o ispunjenju obaveza iz ugovora o nabavci novih aviona koji je nedavno sklopljen sa Francuskom. Svako može da vidi koliko je to veliki novac, o čemu svedoči i činjenica da ova stavka pojedinačno vuče ubedljivo najveće pojedinačno povećanje rashodovane strane budžeta. Kao bivši vojnik i učesnik ratova 1991. do 1999. godine, moram primetiti da će to još od perioda JNA i sredine osamdesetih godina prošlog veka biti prvo suštinsko i kvalitetno skokovito zanavljanje naše vojske savremenom vojnom opremom najnovije generacije. Naravno, ja i bilo ko dobronameran najviše bih voleo da, kao nekada, mi sami proizvodimo skoro sve što nam je potrebno za opremanje naših oružanih snaga, ali tehnološku trku sposobnosti proizvodnje ovakve sofisticirane borbene tehnike odavno su izgubile daleko moćnije i bogatije države nego što je to naša. Sve one čekaju u redu da bi to kupile od onoga ko je trenutno sposoban da takvo naoružanje još uvek proizvodi. Imali smo sreću da smo mi prvi među njima. Ako smo se kao obični građani, kao stranke odavno velikom većinom opredelili za stav vojne neutralnosti, bez obzira na to da li smo trenutno vlast ili opozicija, onda moramo biti svesni da se ta neutralnost mora plaćati na različite načine, kako ona ne bi bila samo prazna forma bez ikakve vrednosti u nekakvim sutrašnjim, ne daj Bože, novim ratnim sukobima. Takođe, kao oficir vojske, tadašnji učesnik odbrane države od NATO agresije i čovek koji je ranjavan na prostoru Kosova i Metohije i povređivan, mogu tačno da znam ko je kriv za tu situaciju, za bombardovanje, ali znam sigurno da nije država Srbija i državno rukovodstvo, niti predsednik tadašnje države Slobodan Milošević. Ovde pored mene sedi čovek koji je, takođe, bio vojno lice, odnosno starešina tadašnje vojske. Imao je to saznanje da treba to zabeležiti i on je pravio 78 dana svoj dnevnik, ratni dnevnik, koji je posle rata pretočio u knjigu koju je izdao pod nazivom „NATO - orgijanje nad Jugoslavijom“. To je moj uvaženi kolega Ilo Mihajlovski i koji ima već potrebu za drugo izdanje te knjige. Ne bih želeo da je reklamiram, ali svako ko želi da sazna više nešto o agresiji neka se obrati kolegi Ili da mu pokloni ili da tu knjigu da vidi šta je i ko je krivac za takvo stradanje našeg naroda. Drugo veliko povećanje planiranih izdataka vidljivo je kod Ministarstva za rad i socijalnu politiku, i to za oko 25 milijardi dinara. Ja sam posebno upućen u taj deo, s obzirom da sam predsednik Odbora za rad, od čega je oko 20 milijardi predviđeno za povećanje davanja vezanih za roditeljske i dečije dodatke preko izmene i dopune Zakona o finansijskoj podršci porodicama sa decom, što je druga tačka današnjeg dnevnog reda. Njome se predviđa značajno povećanje izdvajanja za novorođenu decu. Ministri su već rekli da će se raditi o povećanjima od sedam do 15.000 dinara više po mesečnoj rati isplate, a to će se retroaktivno primenjivati na svu decu koja su rođena od 1. januara ove godine. Mislim da, bar oko ovih izmena, neće biti nikakvih protivljenja od bilo čije strane, jer ćemo sada doći na nivo državnog učešća u finansiranju ekonomskih troškova podizanje dece o kakvom su pripadnici moje generacije mogli samo da sanjaju, kada smo mi bili mladi roditelji. Treće, veliko povećanje rashoda vidljivo je u sklopu Ministarstva poljoprivrede, tj. njegove Uprave za agrarna plaćanja koja će dobiti gotovo 20 milijardi dinara više kako bi mogla da isplati finansijske obaveze koje su stvorene kroz izmene Zakona o podsticajima u ruralnom razvoju, a koji smo usvojili u prošlom skupštinskom sazivu, ali taj zakon je bio usvojen nakon Zakona o budžetu za 2024. godinu po kome nije bio povećan obim finansijskih obaveza ove uprave, što je sada neophodno korigovati. Što se tiče izmena finansijskih pravila fondova socijalnih osiguranja, videćemo da tu nema nekih preteranih promena u strukturi njihovih prihodnih i rashodnih strana. Ipak može da nas ohrabri činjenica da je od doprinosa za socijalno osiguranje naplaćeno preko 17 milijardi dinara prihoda više nego što je prvobitno bilo planirano. Slične obrise za tražene promene strukture finansijskih planova vidimo i kod ostalih socijalnih fondova, a sve to omogućuje da na drugoj strani oslobodi deo sredstava smanjivanjem namenskih transfera iz republičkog budžeta. To svakako predstavlja pozitivnu ocenu opreznog prvobitnog planiranja ovih finansijskih planova. Nadamo se da će tako biti u slučaju sa planovima za narednu 2025. godinu koja nam se polako približava. 

ANA BRNABIĆ: Hvala vam gospodine Stošiću. Vreme je isteklo, ali samo završite misao, molim vas. 

HADŽI MILORAD STOŠIĆ: Poštovani narodni poslanici, naša poslanička grupa PUPS – SOLIDARNOST I PRAVDA smatra da su ovi predlozi zakona koncipirani tako da omogućuju nastavak sprovođenja ekonomske politike. Stoga će naša poslanička grupa PUPS u danu za glasanje dati podršku za usvajanje svih zakonskih predloga koji se nalaze na dnevnom redu današnje sednice. Poštovani prijatelji, uvaženi građani Srbije, zahvaljujem na pažnji i svako dobro. Žao mi je što nisam imao mogućnost da kažem sve ono što sam imao. 

ANA BRNABIĆ: Hvala, gospodine Stošiću. Sledeći je gospođa Marina Mijatović. Izvolite. 

MARINA MIJATOVIĆ: Hvala, predsedavajuća. Poštovane građanke i građani, prvo bih želela da se osvrnem na Zakon o finansijskoj podršci porodici sa decom i htela bih par reči o lažnoj brizi ministarke za brigu o porodici i demografiji koja je juče izjavila da je ukinut katastarski prihod u cilju da bi se olakšala procedura ostvarivanja prava. Međutim, ako pogledamo malo unazad, videćemo da je ovakva odluka morala biti doneta i da je ovo moralo da bude u ovom zakonu zbog toga što je prošle godine u oktobru mesecu usvojen jedan drugi zakon, odnosno izmene i dopune u kojima je ovaj pojam i ova kategorija potpuno izbrisana iz ovog zakona i nije moguće uopšte da katastarski prihod bude uslov za ostvarivanje bilo kojeg prava koje se nalazi u Zakonu o finansijskoj podršci porodici sa decom. Dakle, ako je postojala ikakva namera da se olakšaju procedure, zašto to nije urađeno i u svim drugim procedurama za ostvarivanje ovog prava? Izbrisali smo katastarski prihod, ali smo zato ostavili posedovanje dva hektara zemlje, a ne znamo koji su kriterijumi drugi za ostvarivanje ovog prava. Ovo što se učinilo u stvari nije olakšavanje ostvarivanja prava, već je to samo postavljanje jednog većeg tereta svima onima koji mogu biti korisnici finansijske podrške porodici sa decom. Drugo, ako postojala namera da ovaj zakon prati potrebe svih korisnika u Republici Srbiji, možemo da pitamo – zašto ovaj zakon nije usklađen sa tim potrebama u potpunosti? Na primer, zašto se u članu 11. nije dopunila tačka 6) – deca sa invaliditetom i deca sa retkim bolestima. Takođe, član 35. i zašto ovaj zakon moramo da menjamo svake godine i ja svakako ne bih bila ponosna da znam da je Ustavni sud i odluka Ustavnog suda je da ovaj zakon nije u skladu sa Ustavom. Prati, dakle, svaku izmenu i svaku dopunu ovog zakona. Vi u stvari svim izmenama i dopunama ovog zakona dodatno postupate protiv Ustava. Takođe, što se tiče budžeta, htela bih samo da napomenem, što se tiče socijalne zaštite, da se socijalne usluge tačno ni ne vide u ovom budžetu. Mi ne možemo da znamo sve socijalne usluge koje su uključene u ovaj budžet, ali takođe znamo da on ne obuhvata sve kategorije. Prva kategorija jesu mladi koji su završili školu i koji imaju određene potrebe i koji su potpuno izopšteni iz ovog sistema, odnosno nemaju personalnog pratioca, odnosno ličnog pratioca, nemaju mogućnost boravka. To ništa ne vidimo sada u ovom budžetu i to je jedna kategorija koja je stalno diskriminisana i koja nema uopšte zadovoljene svoje potrebe, a samim tim, ako već pričamo o Zakonu o finansijskoj podršci porodici sa decom, šta je sa tim porodicama na čiji teret pada briga o ovoj deci? Ono što još nema ni u budžetu, ni u ovom zakonu jesu potrebe školske dece, pa opet napominjem decu sa retkim bolestima. Dakle, imamo decu koja se nalaze u predškolskim ustanovama i u vrtićima, ali su ova deca koja se nalaze u školama potpuno zanemarena i njihove potrebe su takođe potpuno zanemarene. Kada se radi o zdravstvu, ministar finansija je juče rekao da nikada više nije uloženo u zdravstvo, pet milijardi i 500 miliona dinara. Ja samo mogu da pitam – kako se priča o projektima, kako se priča o planiranju zdravstvene zaštite kada mi apsolutno nemamo nikakve baze podataka na osnovu kojih bi se zdravstvena zaštita mogla uopšte planirati? Drugo, ovakvim budžetom i postupanjem i gradskih i lokalnih vlasti, a i Vlade Republike Srbije vidimo da se u stvari pristup primarnoj zdravstvenoj zaštiti potpuno uništava. Mi vidimo da smo uništili apoteke u javnoj svojini koje predstavljaju primarnu zdravstvenu zaštitu, koje su nama bile blizu domova zdravlja, koje su takođe primarna zdravstven zaštita, pa mi tačno vidimo da ustvari nama ta primarna zdravstvena zaštita će biti veoma daleka i da će mnoga naša prava biti potpuno uskraćena. Isto se to radi sa institutima i zavodima za javno zdravlje. Sledeća tačka jesu skeneri. Mi pričamo da smo skenere, odnosno liste čekanja za pružanje usluga snimanja skenerom, da smo mi te usluge stavili na nulu, da nema pacijenata koji su na listama čekanja. Pitanje je, ako smo to uspeli da uradimo za osam sati, jedan dan, zašto onda građani čekaju po nekoliko godina da dođu do ove usluge i šta to znači? Ja mogu samo da zaključim da vi dovodite sve nas kao građane i pacijente da budemo u jednoj patnji i bolu, da trpimo to što ne možemo da dobijemo zdravstvene usluge. Verujem da je to jedna namera da nam se uskrate prava iz zdravstvene zaštite. Hvala. 

MARINA RAGUŠ: Reč ima gospođa Lidija Šarac. Samo vas molim da se prijavite. 

LIDIJA ŠARAC: Ja ću najpre da pozdravim predsedništvo, uvaženi ministri i uvaženi premijeru, poštovane koleginice i kolege, dragi građani Srbije. Držaću se striktno dnevnog reda. Najpre bih kao lekar koji je 40 godina u medicini, radila sam 40 godina kao lekar opšte prakse i neuropsihijatar, moram da reagujem na prethodnu izjavu i da kažem da je naša primarna zdravstvena zaštita jedna od najdostupnijih u Evropi. Rad u primarnoj zdravstvenoj zaštiti u celoj Srbiji jeste skopčan sa mnogo problema, ali pacijenti su zaista na najbolji način prihvatani, primani i rad sa pacijentima je nešto što ja kao lekar, evo ne mogu nikako da prihvatim da mi imamo na bilo koji način loš odnos u primarnoj i na svim drugim nivoima zdravstvene zaštite. Te liste čekanja, činjenica su bile. Zato ću da pozdravim povećanje budžeta u zdravstvenom sistemu, jer je neophodno bilo da se zdravstveni sistem pomogne, da se prosto pomogne. Ovo je bio jedan vanredan rad u kome je odrađen jedan vanredan napor zdravstvenih ustanova u ovim preventivnim pregledima koji su izuzetno značajni. Rezultati pokazuju da su otkriveni mnogi novi slučajevi, da je prevencija odigrala veliku ulogu, uzevši da se napravilo preventivnim pregledom. To jeste akcija. Ja se iskreno nadam da će se u narednom periodu dobrom organizacijom na svim nivoima zdravstvene zaštite, znači i na primarnom, sekundarnom i tercijalnom, da će se omogućiti da se te liste čekanja, s obzirom da mi imamo sada i samim tim što se povećao budžet, mogućnosti da se nabavljaju proteze, da se nabavljaju lekovi i sva ona sredstva koja su potrebna da imamo više mogućnosti i da će se taj problem zdravstvene zaštite, odnosno preventivnih aktivnosti, koje bih ovog puta pozdravila, raditi značajno više i značajno bolje. Moram da vam kažem da se zdravstveni sistem suočava sa mnogo problema i pre svega sa jednim epidemijskim rastom karcinoma, depresija, psihosomatskih bolesti, kao i bolesti zavisnosti. Sve to zahteva i potrebu uvođenja novih strategija u prevenciji i lečenju, neophodnost preventivnih pregleda, smanjenje na listama čekanja i potrebno je da se organizacija zdravstvenog sistema, pre svega, mi imamo malo lekara na Zlatiborskom okrugu postoji 50 lekara manje u odnosu na normative, tako da je potrebno i dalje nastaviti sa prijemom lekara i obezbeđivanjem specijalizacija koje doprinose značajano poboljšanju kvaliteta rada. Osvrnula bih se i na izmene i dopune Zakona o finansijskoj podršci porodici sa decom, jer je to izuzetno značajna podrška porodicama mladih ljudi koji žele da prošire svoje porodice, dolazak na svet novih planova porodica, ima i dimenziju olakšanja i komfora zbog značajne finansijske podrške što je ministarstvo prepoznalo kao potrebu i motivaciju mladih ljudi u otklanjanju strahova da formiraju i proširuju svoje porodice. Značajna je i pomoć države u kupovini svoje prve nekretnine sa učešćem od 20%, kao i pomoć u osnaživanju žena sa sela koje zaista mnogo rade. Stubovi su tradicionalne porodice i mislim da zaslužuju neku finansijsku nadoknadu, odnosno želela bih da takve žene mogu da ostvare pravo na starosne penzije. Takođe osvrnuću se i na porodice sa više dece, petoro i više dece. Poznajem jednu takvu porodicu, ranije ih je bilo mnogo više. Danas nema toliko porodica sa više dece, ali poznajem porodicu koja ima šestoro dece, majka je nezaposlena, otac radi, deca su divna i oni nažalost nemaju nikakva prava po ovom novom zakonu. Tako da se mora naći rešenje i pomoći ovakvim porodicama. Juče je ministarka Milica Đurđević Stamekovski rekla da se dosta radi, ali je pomenula da treba i više da se radi i verujem da će nastaviti sa sprovođenjem ideja koja je navela u svom obraćanju. Htela bih nešto da kažem i o izdvajanju iz budžeta za prosvetu i kulturu. Ministarstvo prosvete i kulture ima izuzetno veliki značaj. Znamo da u narednom periodu mora da se vrati dostojanstvo i standard prosvetnih radnika. Ako gledamo civilizacijski period, mora se vratiti dostojanstvo i standard radnicima. U civilizacijskom periodu u kome se nalazimo sada postoji jedna erozija pravih sistema vrednosti i neophodnost prisustva i razvoja kulture i svih kulturnih dešavanja. Ta naša nasušna potreba da kulturno nasleđe i duhovni rast su potrebni kao vazduh i voda. Suština je našeg nacionalnog bića. Na kraju da kažem da ćemo podržati rebalans budžeta, jer su sredstva opredeljena tako da značajno utiču na dinamiku poboljšanja uslova u segmentima funkcionisanja države. 

MARINA RAGUŠ: Hvala. Sledeći na listi, gospodin Vladimir Đorđević. 

VLADIMIR ĐORĐEVIĆ: Zahvaljujem. Uvažena predsedavajuća, poštovane kolege, ministri, braćo i sestre, pomaže Bog. Sugerisao bih na veliki propust u ovom rebalansu budžeta. Izmeštanje Austrougarskog podnarednika koji je pucao po Srbima, odnosno kvazi Kući cveća. Dakle, bilo je neophodno da ste isplanirali to iseljenje u Hrvatsku, jer odatle i dolazi. A s obzirom da je umro u Sloveniji, jasno je da baš nikakve veze nema sa Srbima i Srbijom, sem, kao što rekoh, što je Srbe ubijao. Tamo mu se dive, tu državu i te granice je stvorio, pa neka mu oni kuće cveća i zidaju. Sa druge strane, trebali ste da podržite zalaganje vašeg prvog čoveka Beograda, gospodina Aleksandra Šapića, u sprovođenju programa Pokret obnove Kraljevine Srbije, da se predvide sredstva za spomenik besmrtnom đeneralu Dragoljubu Draži Mihajloviću na Terazijama. E, to bi bilo značajno, a i u srpskom nacionalnom interesu. Podržavamo uvođenje vojnog roka kao veliki i strateški cilj naše otadžbine, s tim da se mora povećati broj dana služenja na 180. Rebalans nije realnost. Kroz rashod najviše novca se daje na projekte koji nisu razvojni, nacionalni stadion, EKSPO, umesto da se veći deo sredstava usmere na zdravstvo i prosvetu. Zar nam treba nacionalni stadion dok se izgradnja dečije bolnice "Tiršova 2" prolongira više puta, pa će, navodno, biti gotovo tek na proleće 2027. godine, iako je obećavate još od 2018. godine? Za pohvalu je to što ste u zadnje vreme izgradili više objekata koji su namenjeni zdravstvu, ali i pored toga stoji činjenica da nam fali zdravstvenih ustanova, kao i da su pojedine ispod svakog kriterijuma. Govorim o prigradskim domovima zdravlja, govorim o porodilištu "Narodni front", govorim o Klinici za endokrinologiju u Beogradu, govorim o Dečijoj pedijatriji u Pančevu. Smatram da je ova tema prioritet i da se treba pozabaviti i medicinskim kadrom, koji nam manjka, jer većina kad završi škole odlazi u inostranstvo u potrazi za boljom platom i boljim uslovima. Pa tako, da li je danas bitniji EKSPO od obrazovanja dece? Prosvetari su gurnuti na rub siromaštva. Ruke su im vezane, jer kroz obrazovni sistem deci se nameću isključivo zapadne vrednosti koje se sa sobom nose iskrivljenu sliku odrastanja i sazrevanja u stabilnu ličnost časnog, poštenog i dostojanstvenog Srbina. Danas deca nemaju želju da budu lekari ili učitelji, već rijaliti zvezde, jer je tu dobra zarada. Zanimljivo je to da je premijer u avgustu izjavio da novca nema do 1. januara i da prosvetari mogu da štrajkuju, a da je jedina mera koja je preduzeta popisivanje onih koji su ustali u odbrani svojih prava. Kako nema, gospodine premijeru, kada imamo 133 milijarde dinara većih prihoda od planiranog i zašto deo tog novca ne može da se usmeri na loš materijalni položaj onih koji su temelj našeg društva? Ponudili ste im povećanje od 12% 11. septembra, dakle novac se pojavljuje i na kraju ništa. Probajte da date ljudima 20%, koliko su tražili, i neka oni budu prva grana u Srbiji koja kreće koliko-toliko dostojanstveno da živi, a vremenom, kako se budžet bude punio, da se povećava i drugim strukama. Pronalazite i to slučajno, milijardu za puteve kojima stranci krstare u tranzitu, dok je za naše ljude najskuplje gorivo u regionu. Povećavate plate svojim funkcionerima koji su okupirali sva javna preduzeća, dok ekonomski ugroženim porodicama oduzimate decu i šaljete ih hraniteljima uz nadoknadu. Iako je mnogo zdravije da tim nadoknadama pomognete i očuvate biološke porodice, centar za socijalni rad primenjuje hraniteljstvo kao meru zaštite za decu kada je u njegovom najboljem interesu. Za ostvarivanje najboljeg interesa deteta je da bude u okruženju svoje biološke porodice. Oduzimanje dece roditeljima zbog neuslova u kojima živi, jer majka i otac nemaju bolje uslove, je sramno. Centar za socijalni rad procenjuje uslove u kojima dete živi i nakon stručne procene da u porodici ne postoje socijalno-ekonomski uslovi za život deteta, odluka struka je njegovo oduzimanje od biološke porodice. Finansijska pomoć se daje starateljima, umesto da se pomogne i naprave humani uslovi dostojni života za svaku biološku porodicu. Što se tiče izmene i dopune Zakona o porodici sa decom, da, jednokratna pomoć znači i bravo. Ali, ono što je stvarno potrebno je da roditeljima pružimo sigurnost. Povećana je suma jednokratne pomoći u odnosu na period od pre 10 godina, ali povećana je i cena namirnica. Ako pričamo o mlečnim proizvodima samo, sveže mleko u pakovanju od litar i po trenutno košta od 210 do 230 dinara, u zavisnosti od proizvođača, a nekada je ta cena iznosila 110 dinara. U pitanju je povećanje od 100%. Cena jogurta od jednog litra je sa 95 skočila na 175 dinara. U pitanju je poskupljenje od 85%. To je sve sem sigurnosti. Da bude obavezan dečiji dodatak za peto i svako naredno dete, odnosno da ne bude uslova, jer na taj način kažnjavaju se samo i isključivo deca, jer te porodice su egzistencijalno najugroženije. Da se svaki roditelj oslobodi od poreza kada su u pitanju oprema za bebe, dohrana, pelene, kreme itd. Šta se dešava sa predlogom da majke sa troje i više dece dobiju nacionalne penzije? Trebaju i moraju. E, to bi bila konkretna borba protiv bele kuge, to je pospešivanje nataliteta, to je ono o čemu treba da govorimo, to je sigurnost i budućnost Srbije. Položaj žene i majke koja radi nije na zavidnom nivou, od pitanja prilikom zapošljavanja da li planira decu, od straha da li će se vratiti na svoje radno mesto nakon porodiljskog odsustva, a ako se vrati bojaznost da li da se usudi na ponovo rađanje iz straha da ovaj put neće imati toliko sreće što se tiče posla. Neophodno je i da se oslobode građani Srbije od poreza kada su u pitanju osnovne životne namirnice, hleb, mleko i tako dalje, a da se dodatno i obavezno oporezivanje bude za kladionice, banke, možete da oporezujete dodatno i cigarete, alkohol, pa ko to voli, neka i plati, ali da ljudima koji teško zarađuju, da im maksimalno olakšate. Slava Bogu. 

MARINA RAGUŠ: Hvala vama. Potpredsednica Skupštine, gospođa Snežana Paunović. Izvolite. 

SNEŽANA PAUNOVIĆ: Hvala, gospođo Raguš. Poštovane građanke i građani Srbije, uvaženi predsedniče Vlade, članovi kabineta, drage koleginice i kolege, da počnem sa onim što je tačka dnevnog reda, primarna, ja bih to rekla, a to je rebalans budžeta Republike Srbije za 2024. godinu. Ja to zaista vidim kao najveću vrednost ovog rebalansa zapravo redefinisanje budžetskih prioriteta u korist socijalne funkcije države, odnosno tamo gde je nekako bilo najpotrebnije pomoći. Ono što je simpatično to je da dva dana traje rasprava o važnim pitanjima, najvažnije suštinske, ako govorimo o rebalansu budžeta i ovaj rebalans suštinski i nije kritikovan. Ministre Mali, trpeli ste kritike na lični račun, malo vi, malo premijer Vlade, ali nijedan argument na temu toga da je rebalans loš. Najviše kritikovana je stavka EKSPO 2027, rekla sam i na Odboru za finansije, a ponoviću ovde, ne razumem kritiku na račun EKSPO 2027, jer sam kao i većina poslaničkih grupa opozicionih, da ne kažem svih učestvovala u razgovorima sa Komisijom koja nam je dodelila privilegiju da budemo domaćini EKSPO 2027, svi smo afirmativno govorili o tome, pa danas ne razumem zašto smo godinu i po dana ili dve posle promenili svoj odnos prema tome, osim ako nam to nije dobra politička platforma za kritiku, jer građani Srbije definitivno ne razumeju kada mi krenemo da objašnjavamo šta će tu biti plus, a šta će biti minus. Ne osećam čak ni potrebu da posle kolege Bajatovića govorim mnogo o rebalansu jer u ime SPS, čini mi se, nekako je rekao sve što je trebalo reći, sa dosta podataka, vrlo argumentovano, bez da se bavio politikanstvom. To je nekako naš manir. Ono što je za mene važno to je da se povećanje nalazi i na razdelu koje se tiče Ministarstva kulture. O tome svaki put i pred rebalans i pred budžet razgovaramo. Mislim da je jako važno uvek posvetiti pažnju kulturi. Mislim da je ona ako ne prva, a trebala bi biti u rangu važnih resora na koje moramo da obratimo pažnju koliko god da kada građani Srbije prate prenose Skupštine Srbije, to je sve samo nije kultura. Ali nema veze, nemojte da mi budemo reper, nije to dobro, dobro je sačuvati kulturu, dobro je ulagati u renoviranje muzeja, u izgradnju novih, u arhiviranje i digitalizaciju svega onoga što je kulturna baština, da ne rizikujemo pod okolnostima kako nam se stvarni na dnevnom nivou dešavaju kao posledica globalnih pomeranja. Interesantno je da kada govorimo o rebalansu mi ovde, poput kolege koji je govorio pre mene, citiramo gradonačelnika Beograda sa jednom suludom ličnom idejom. Nisam ja protiv tih ličnih stavova, šta više, samo to bude malo nesvrsishodno kada govorimo u momentu kada to nije tema. Baveći se likom i delom druga Tita, voleli ga, ne voleli, vaše je pravo, uopšte ne želim da vam remetim sliku koju imate, ali vas molim da ne dovodite građane u situaciju da prihvate kao normalno vašu težnju da sprovedete neku reviziju istorije. Da li je taj sistem imao svojih grešaka, verovatno da da, ali, dozvolite, on je vladao u Srbiji decenijama. I ako je najveći problem države Srbije to da li će on biti u „Kući cveća“ na Dedinju ili treba da bude u Sloveniji onda se bojim da mi neozbiljno pristupamo svim otvorenim pitanjima koje Srbija trenutno ima, a ima otvorena pitanja o kojima mi najmanje razgovaramo racionalno. Malopre smo imali tu situaciju da pričamo o KiM, o državi generalno kao o nečemu što je manje važno od nekih naših potencijalnih političkih poena, pa se onda setimo da pandan drugu Titu treba da bude general Draža protiv kog, takođe, nemam ništa, ali ostavite istoričarima da vide gde je kome mesto, od Terazija, preko „Kuće cveća“, do Meseca, konačno. Pustite se, ljudi, praznih priča na te teme, naročito kada nam je tačka dnevnog reda rebalans budžeta za 2024. godinu za koji sam juče čula čak da je zakasnelo, što mi je potpuno bilo nejasno ili još gore imali smo malo vremena da vidimo rebalans i zašto po hitnom postupku. Ovo je ko zna koji rebalans u parlamentu Srbije i ko zna koji put čujem da smo imali malo vremena i zašto rebalans po hitnom postupku. Koliko god smo puta čuli obrazloženje zašto je po hitnom postupku to je uvek krilatica koja nam je dobrodošla kada nemamo šta drugo da kritikujemo. On je razvojni, on se tiče prosperiteta Srbije, zato će ga SPS podržati apsolutno. Drugi zakon, ne manje važan, o njemu su govorili i predsednik Vlade i ministarka Đurđević Stamenkovski. Ja zaista mislim da su mere podrške porodici značajne, važne, međutim desilo se nešto za šta mislimo da možda možemo popraviti i u tom kontekstu smo podneli jedan amandman o kome će se svakako govoriti kada bude rasprava u pojedinostima, ali je vrlo važno da možda, da sad ne bih oduzimala vreme ni vas ni Vladi Republike Srbije koja svakako treba da govori, na kraju smo ove današnje sesije. Postoji kategorija deca sa smetnjama u razvoju za koje se ostvaruje pravo na pomoć i negu drugog lica od 6.322 dinara. To je uvećanje u odnosu na dečji dodatak za njih od 50% koji je predviđen zakonom. Amandmanom smo predložili da to ipak bude 100%, što bi u masi bilo 8.430, 64 dinara. Ako prema zvaničnim podacima Statističkog zavoda tih ljudi ima oko 4.400, porodica sa decom koja imaju najteži razvojni oblik smetnji, i imaju pravo na uvećan iznos tuđe nege i pomoći ja mislim da ovo ne bi drastično uticalo na budžet i da bi bilo dobro da Vlada Republike Srbije razmotri ovaj naš predlog i uzme ga u obzir i usvoji ovaj amandman zato što mi se čini da toj kategoriji treba naročito pomoći. Naravno, sve mere koje donosimo mogu i biće unapređene gotovo sam sigurna, ovo je kontinuitet politike ove vladajuće većine da najosetljivija pitanja države Srbije rešava u skladu sa svojim mogućnostima, ne lažnim obećanjima, ne praznim pričama, nego onoliko koliko je to racionalno da u ovom momentu može. Podržaćemo ceo set predloženih zakona kao SPS, i nadamo se da ćemo kod ove rasprave u budžetu bar jednom čuti konkretne predloge koji bi bili kontra od onoga što piše u nacrtu budžeta kao što se da realno očekivati a ne samo prazne priče, jer naspram ovog predloga rebalansa, ja zaista nisam čula nijednu meru koja bi mi privukla pažnju koja je bolja od ovoga što je Vlada predložila. Hvala vam. 

MARINA RAGUŠ: Hvala gospođo Paunović. Reč ima prvi potpredsednik Vlade, ministar finansija Siniša Mali. 

SINIŠA MALI: Poštovani poslanici, poštovani građani Srbije, dakle da se osvrnem samo na nekoliko prethodnih izlaganja koje smo imali priliku da čujemo, hoću da ponovim svim našim sugrađanima da bude jasno da je ovaj rebalans budžeta kao i svaki budžet, koji smo do sada pravili, upravo razvojni usmeren na daljem ubrzanom rastu i razvoju naše ekonomije, koji nam je pak osnova za dalje podizanje plata i penzija, podizanje životnog standarda. Na početku izlaganja juče, rekao sam da je glavni cilj održavanje EKSPO 2027. godine i ostvarenje svih onih ciljeva koje smo definisali programom Srbija 20-27. A Srbija 20-27 podrazumeva prosečnu platu u Srbiji od 1400 evra, prosečnu penziju od 650 evra i minimalnu zaradu od 650 evra. Sada smo malo više nego na pola puta, podsetiću vas minimalna zarada 2010. godine za vreme prethodne vlasti bila je 15.700 dinara, a od 1. januara sledeće godine, upravo zahvaljujući sporazumu koji smo napravili sa poslodavcima i sa sindikatima izjednačićemo minimalnu zaradu sa minimalnom potrošačkom korpom i minimalna zarada će biti 53.592 dinara, a 15.700 dinara 2010. godine, a 53.592 dinara od 1. januara naredne godine sa ciljem da ostvarimo 650 evra 2027. godine. Što se penzija tiče, idemo sa povećanjem penzija od 1. decembra ove godine, upravo na molbu predsednika Vučića, ne od 1. januara , nego s obzirom da imamo prostora u budžetu PIO fonda, od decembra ove godine, penzije povećavamo po Švajcarskoj formuli za 10,9 posto i još jedno dvocifreno povećanje penzija u odnosu na ono koje je bilo i ove i prošle godine, tako da ćemo mi od 1. januara naredne godine, od 1. decembra ove godine imati prosečnu penziju u Srbiji od 435 evra, penzije su bezbedne, sigurne, rastu iz meseca u mesec iz godine u godinu sa ciljem, kažem da ostvarimo 2027. godine prosečnu penziju od 650 evra. Kada su plate u pitanju davno smo prošli onaj prosek plata koji je u Srbiji bio 2012. godine, a to je 329 evra, a u junu mesecu ove godine, poslednji podatak, prosečna plata u Srbiji bila je 818 evra, i mi ćemo ići preko 900evra do kraja ove godine, do decembra ove godine, sa obećanjem koje smo dali, krajem naredne godine 2025. godine, prosečna zarada u Srbiji preći će taj nivo od 1000 evra i ciljamo, kažem 2027. godine do decembra meseca da prosečna zarada u Srbiji bude 1400 evra. Dakle upravo u sklopu ovih ciljeva i shodno ciljevima koje smo definisali programom Srbija 2027, treba gledati i ovaj rebalans budžeta i budžet koji smo usvojili prošle godine za ovu godinu, kao i budžet koji će biti pred vama za par nedelja i koji će biti definisan za narednu godinu. Idemo sa nikada većim ulaganjima u kapitalne investicije. Veoma je važno da na takav način dalje podržavamo rast BDP-a, da idemo za izgradnjom autoputeva, brzih saobraćajnica, brzih pruga, da idemo sa otvaranjem i izgradnjom novih bolnica. Malopre je jedan poslanik rekao da ne zna šta se dešava sa izgradnjom Tiršove 2. Inače, smo imali obilazak gradilišta pre samo desetak, petnaestak dana. Dakle, uveliko se gradi i Tiršova 2, kao i veliki broj opštih bolnica, domova zdravlja i kliničkih centara na teritoriji cele Republike Srbije. Dalje ulažemo u našu energetiku, dalje ulažemo u našu kulturu. Dakle, ulažemo u sve ono što podiže atraktivnost naše zemlje, što podiže konkurentnost i nije ni čudo onda što imate rekordno nisku nezaposlenost u Srbiji, što imate rekordan broj zaposlenih ljudi. Dakle, 2.360.000 ljudi u Srbiji trenutno radi, prima platu, plaća poreze, plaća doprinose. To je najveći broj zaposlenih na ovaj broj stanovnika ikada. Pun nam je i PIO fond. Zato idemo ranije sa povećanjem penzija. Imamo nikada veće strane direktne investicije, a u sklopu svega toga održali smo i zadržali makroekonomsku stabilnost sa udelom javnog duga ispod 50% u BDP-u, što je neverovatno, imajući u vidu da je nivo Mastrihta 60%, a prosek evro zone u ovom trenutku 89%. Dakle, jedna mala Srbija ne samo da ostvaruje visoke stope rasta. Ponovio sam nekoliko puta, reći ću ponovo, druga smo zemlja po stopi rasta BDP-a u prvoj polovini ove godine u Evropi. Da se pozovem na ono što je rekao i da citiram nekoliko poslanika koji su rekli - veliki gigant, najrazvijenija zemlja EU. Dakle, nisam to rekao, ali jedna mala Srbija ekonomski je naučila da pobeđuje. U tome nikada pre nismo pobeđivali, a to nam je onda osnova i za sve ostale borbe i bitke koje su pred nama i koje uspešno vodimo. EKSPO je najveća razvojna šansa naše zemlje u narednom trogodišnjem periodu. Bićemo domaćini najveće svetske manifestacije tada. Ogromna je konkurencija bila prošle godine. Pobedili smo jednu Ameriku, jednu Argentinu, jednu Španiju, jedan Tajland. Dakle, veliki broj zemalja, veliki broj gradova koji se kandidovao, najveći broj zemalja sveta dao je svoje poverenje našoj zemlji da bude domaćin tog skupa, da se predstavimo, ali takođe da kroz investicije Srbija 2027 323 projekta širom cele Srbije dalje podignemo kvalitet infrastrukture, da utičemo na dalji razvoj kroz povećanje plata, povećanje penzija, da Srbija ostvari taj cilj 2027. godine od 100 milijardi evra BDP. To je bila misaon imenica nekada. Pre samo 12 godina BDP naš bio je 33,4 milijarde. Dakle, za samo 15 godina, uz sve fiskalne konsolidacije, teške reforme kroz koje smo morali da prođemo zbog neodgovorne prethodne vlasti, uz izazove koji su bili vezani za koronu, za energetske krize, za konflikte u Ukrajini, sada na Bliskom Istoku, jedna Srbija je naučila da pobeđuje i zato je izgradnja i nacionalnog stadiona i EKSPO-a i svih bolnica i svih zdravstvenih ustanova i naše energetske infrastrukture i auto-puteva i pruga i brzih saobraćajnica upravo usmerena ka tome da rastemo što brže, da rastemo što više, da nam to bude osnova za dalje podizanje životnog standarda u Srbiji, kako bismo ostvarili taj veliki cilj od 100 milijardi evra 2027. godine. Da završim. Ne kažem da je sve idealno. Ne kažem da negde i ne grešimo. Ko radi taj i greši, naravno, ali da se trudimo, da se maksimalno trudimo da dajemo sve od sebe da u Srbiji promenimo stvari na bolje u korist građana Srbije. Mislim da to niko ne može da ospori i mi ćemo na takav način nastaviti da se borimo. Ovaj rebalans budžeta sa svim svojim brojkama o kojima smo imali priliku danas da razgovaramo, kao i juče, upravo govori u prilog tome. Srbija ne sme da stane. Oni koji žele da je zaustave neće u tome uspeti, a mi ćemo graditi lepšu i bolju budućnost za našu decu i kroz ove projekte, a pogotovo kroz projekat Srbija 2027. Hvala puno. 

MARINA RAGUŠ: Premijer gospodin Miloš Vučević. Izvolite. 

MILOŠ VUČEVIĆ: Samo još jednom oko prosvete, pošto vidim da je to danas često bila tema. Čak prepodne jedan od poslanika je predlagao da početna plata prosveti bude 120.000 dinara. To je više nego što su svi sindikati prosvetnih radnika tražili. Vi ste verovatno veći borac za njihova prava nego što sami žele, jer vas ništa ne košta da to kažete. Možete da kažete da bude i 220.000. Nekom bi trebalo da se to dopadne i da vi tobože se brinete o njihovim pravima čak, kažem, više nego svi sindikati prosvetnih radnika se zajednički bore. Ja mislim da je Vlada izašla sa dobrim predlogom za prosvetne radnike, dobrim predlogom u odnosu na sve ove okolnosti o kojima je pričao i ministar finansija, vodeći računa i o fiskalnoj stabilnosti i ekonomskom razvoju Srbije. Ako mi projektujemo rast BDP-a u ovoj godini na negde oko 4%, mislim da činjenica da smo predložili da za vaspitačice, učiteljice i učitelje, nastavnike i profesore plate budu za 12% povećane u 2025. godini jedan odraz poštovanja i svakako ekonomskih odnosa koje država može da izdrži. Posebnu smo pažnju kod pripreme budžeta za 2025. godinu upravo posvetili prosveti. Najveće povećanje, o tome smo pričali Siniša, ja i drugi č lanovi Vlade, za 50% veće, najveće povećanje ili veće povećanje od ostalih ljudi u javnom sektoru je upravo za prosvetne radnike. To nije pitanje da li nekog volite ili ne volite. Nije to pitanje da li ste vi dobre ili loše volje, pa hoćete nekom da učinite ili nećete. Svakako bi svima bilo lakše da smo rekli - evo, može, koliko god hoćete, mi smo ispunili sve zahteve, postigli smo dogovore i možemo to da objavimo javnosti. Mi moramo da vodimo računa o svim aspektima života naše države. Moramo da vodimo računa i o Vojsci i o zdravstvu i o policiji i o administraciji, o svima onima koji su deo državi, jer kada bi rekli – samo prosveta, vi bi rekli – a šta je sa kulturom. Kada bismo rekli - kultura, vi biste reli – a šta je sa socijalnim službama i to je bezobalno područje. Uvek možete dodati bar još neku oblast koja bi trebala da dobije bolji tretman. Svi zaslužuju bolji tretman, samo je pitanje šta država može da uradi u jednom trenutku, u datim okolnostima. Mi u ovom trenutku smo rekli – prosveta zaslužuje posebnu pažnju i zato je predlog Vlade da u 2025. godini najveće povećanje baš bude za vaspitače, učitelje, učiteljice, nastavnike i profesore, da bude 12% i time bi se približili onome što jeste cilj u razgovorima, u ekonomskom, socijalnom dijalogu sindikata u prosveti i Vlade, a to da početna plata u prosveti bude prosečna zarada u Republici. Ako bi postigli ovaj dogovor, a ja verujem da hoćemo, početna plata u prosveti bi bila negde oko 95% prosečne plate u januaru 2025. godine. Izmenićemo Krivični zakonik, to sam vam rekao. Rešili smo radno-pravni status prosvetara koji dugo godina rade. Sa dovoljnim fondom časova nisu imali na neodređeno radno vreme i time gotovo najvažniji deo zahteva o kojima su sindikati pričali ili govorili, rešili i očekujem da nastavimo dalje razgovore, jer je to dijalog koji ne može da se završi i mora da nastavi sa svojim sadržajem, odnosno sa svojim trajanjem. Ja pozivam sve sindikate u prosveti da nastavimo razgovore. Moja poruka je da nema potrebe da se štrajkuje, jer nije pitanje da neko pritisne, unervozi Vladu, pa će Vlada da otvori neku dodatnu fioku ili, da figurativno kažem, ćup, pa da izvadi više para. Nije to pitanje dobre volje, to je pitanje mogućnosti države. Za razliku od vas, vi kada pričate, slušam, pišem i ne dobacujem vam. Vi možete da dobacujete koliko hoćete, videli ste to od ekspozea do današnje rasprave, nikad me niste mogli dekoncentrisati. Ne znam ni što to pokušavate? Valjda vam je jasno da nećete uspeti da me dekoncentrišete. Ja pozivam još jednom i ovim putem sindikate u prosveti da se vratimo socijalno-ekonomskom dijalogu, da ne nasedamo na jeftine parole ljudi koji nemaju nikakvu odgovornost, koji kada su vodili državu su ponižavali prosvetne radnike, jer su radili bukvalno za mizeriju od plate i unižavali ulogu prosvete, jer ste izbacili vaspitnu komponentu iz obrazovnog sistema. Škole ste izbrisali kao vaspitno-obrazovne, a definisali kao samo obrazovne ustanove i time degradirali sve ove društvene okolnosti o kojima nam danas držite propovedi i predavanja. Mislim da je Vlada spremila dobar predlog povećanja plata za sve u javnom sektoru, realan, u odnosu na projektovan rast BDP-a, naš ekonomski potencijal, dalju šansu za razvoj i posebno apostrofirala značaj prosvete za sve građane Srbije, a ne samo za đake i ne samo za roditelje, nego, rekao bih, zdravlje i razvoj cele nacije. Hvala vam lepo. 

MARINA RAGUŠ: Hvala vama. Rad nastavljamo sutra u 10.00 sati. Da vas podsetim večeras u direktnom prenosu u 19.30 časova iz UN predsednik Aleksandar Vučić nastavlja još jednu borbu za naš narod na Kosovu i Metohiji.