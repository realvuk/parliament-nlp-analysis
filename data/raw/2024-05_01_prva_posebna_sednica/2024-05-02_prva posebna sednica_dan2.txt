ANA BRNABIĆ: Poštovane dame i gospodo narodni poslanici, nastavljamo rad Prve sednice Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 135 narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 146 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Obaveštavam vas da su sprečeni da sednici prisustvuju sledeći narodni poslanici: Marina Mijatović, prof. dr Jelena Jerinić, Siniša Ljepojević i Ana Ivanović. Nastavljamo pretres o Prvoj tački dnevnog reda – Izbor Vlade i polaganje zakletve predsednika i članova Vlade. Reč ima Snežana Paunović. Izvolite. 

SNEŽANA PAUNOVIĆ: Hvala, predsednice, uvaženi gospodine Vučeviću, članovi kabineta, koleginice i kolege narodni poslanici, građani Srbije. Istini za volju, mislila sam da ću govoriti juče, kada je bio 1. maj toliko puta pomenut, u različitima kontekstima, samo ne u onom što bazično jeste. Gospodine Vučeviću, izašli ste sa ekspozeom koji tokom jučerašnjeg dana nije bio kritikovan, jer verovatno u njemu i nema ništa što bi neko mogao da kritikuje ili vam ponudi neko bolje rešenje za sve oblasti kojima ste se bavili u svom ekspozeu. Kritikovani ste bili, politički pre svega, i to sa jednog, ja bih rekla, lokalnog nivoa, što mi je malo u startu bilo čudno, dok nisam shvatila da je posledica uključenog mikrofona i trke za prevlast u Novom Sadu. Nije to zabranjeno, samo je malo nelogično i prilično politički, da ne kažem neku tešku kvalifikaciju, ali neiskusnu. U ovoj sali smo juče čuli da niste dovoljno rekli o borbi protiv nasilja, da niste dovoljno rekli o tome da treba zaustaviti vršnjačko nasilje, da niste dovoljno rekli o tome da treba zaustaviti femicid, da niste dovoljno rekli na temu Kosova i Metohije, a suštinski jeste. Ono što je najtužniji momenat jeste da ste kritike trpeli od onih koji su, nažalost, nasilje kao model ponašanja uveli u Srbiju, i to ne juče. Ja ću se sasvim svesno vratiti nekoliko godina, pa i decenija unazad, da objasnim odakle nam taj narativ koji je nasilni. Možda vi niste u svom ekspozeu napisali kako se protiv nasilja treba boriti, ali ste svojim dostojanstvenim stavom, dok ste čitali ekspoze, kada je ispred vas iskočio jedan od kolega, pokazali šta znači dostojanstvo, šta znači nereagovanje na nasilje i šta znači svest o tome da imate važan posao pred vama, a ne nikakvu platformu koja treba da objasni da umete da budete agresivniji. Ako govorimo o vršnjačkom nasilju, a morali bi, onda ću podsetiti sve svoje kolege da smo i mi model ponašanja, i to loš. U eri u kojoj društvene mreže prate sve što se dešava u ovoj sali, ako mi očekujemo da smanjimo nivo agresije na način što ćemo da otmemo toalet papir i njime zaspemo predsedavajući sto, onda se ja izvinjavam, ali to postaje jedna, za decu bar simpatična, vrsta ponašanja koju treba primeniti. Vi ste pokazali juče da čak i u odnosu na nekog ko vam je, hajde da kažem, nevaspitan kolega, umete da ostanete vaspitani i to jeste model ponašanja koji treba da prepišu deca, da ne morate uvek da reaguje na nevaspitanje nevaspitanjem, ali da kao roditelji morate da objasnite svojoj deci da nevaspitanje nije ulaznica ni za šta. Kažu da niste dovoljno rekli ni o femicidu, a i on je posledica jedne teške atmosfere u društvu, nekih kompleksa koji se pojave i uglavnom reflektuju nasiljem prema ženama, sa najčešće tragičnim ishodima. Na to smo svi nekako nemi u predfazi i zgroženi kad se dogodi. Ja sam sigurna da ćete sa vašim kabinetom i te kako razmišljati o unapređenju zakonskih rešenja koja će to popraviti, zaustaviti i mi ćemo vam u tome pomoći kao parlament Srbije. Optuženi ste da niste dovoljno rekli kada je u pitanju Kosovo i Metohija, da ste samo rekli da nam se dešava nepravda, ali ste optuženi od onih čiji je maksimum odbrane Kosova i Metohije bio moleban. Da vam nešto kažem, kada na ovaj način razgovaramo o Kosovu i Metohiji, istina je, potpuna je nepravda, potpuno smo nemoćni kada su u pitanju predstavnici u Savetu Evrope, potpuno smo nemoćni kada su u pitanju ljudi koji su davno plaćeni nekim, uglavnom albanskim, parama. Ali nismo krenuli ka Hramu Svetog Save, da se tamo pomolimo da sve to stane, nego smo krenuli u diplomatsku borbu i možda je na kraju i dobijemo. Jedno je sigurno, ako ćemo kritikovati vašu politiku o Kosovu i Metohiji ili našu kao vladajuće većine, onda moramo da se setimo svega što je definicija politike svih drugih, i potpuno je isti odnos kada su u pitanju sve teme na bazi kojih ste probali da budete kritikovani vi i članovi vašeg kabineta. Podsetiću da u ovoj sali nema političkih amatera i, ako ih ima, jako ih je malo. Svi su manje-više ili pripadali tom starom DOS-u ili bar glasali za njega, ako nisu imali šansu da budu lideri ili funkcioneri. A DOS je na vlast došao tako što je gorela Skupština Srbije, pa kad jednom postavite taj model, on onda postane nešto što jedino znate. Ikona tih petooktobarskih promena je, ako se sećate, a verujem da se vi sećate, bio izvesni Džo bagerista, za koga nisam sigurna, mislim da čovek nije živ, pa se izvinjavam porodici što ga pominjem, ali prosto je imao svoju istorijsku ulogu, čak je i on, kao najistaknutiji u tom delu promena, bio vidno razočaran svim onim što je doveo na vlast. E, mi smo danas, 24 godine posle, izloženi nekim kritikama koje se tiču i puta u Evropsku uniju, a setite se, put u Evropsku uniju bila je krilatica na kojoj je smenjen, kako su ga tako žargonski zvali, režim Slobodana Miloševića. E sad bi ti Evropejci, koji su obećavali zlatna brda i doline, nas da optuže što smo tako tvrdi na tom evropskom putu, uprkos činjenici da tamo nemamo neke prijatelje. Pa ste u tom kontekstu juče kritikovani i što je na galeriji bio diplomatski kor. Ja razmišljam ko je sedeo na galeriji kada je ekspoze podnosio prvi, kako su ga tada zvali, demokratski premijer. Opet diplomatski kor. Ali je, izgleda, u to vreme američki ambasador bio bolji nego ovaj danas. Nekako je bio bliži tom bloku ili ih je, pak, doveo na vlast. E, danas ovaj američki ambasador ipak nešto radi što se ne dopada, pa je on malo manje važan, ali ja nisam neko ko je hipersenzitivan sada u odnosu na bilo kog ambasadora, pa ni američkog, samo pokušavam da podsetim građane Srbije koliko je licemerja u tim našim diskusijama na temu budućeg kabineta, gospodine Vučeviću. Šta ćemo sad? Mi da izaberemo Vladu, a vi kolege da se zamislite oko toga šta treba suštinski da radite kao narodni poslanici. Prvo da naučite da kad neko govori vi ga ne prekidate, jer taj neko ne prekida vas apsolutno nikada. To što ste navikli da dobacujete meni lično ne smeta, čak mi je simpatično, da ne kažem da mi dozvoljava slobodu da se osećam čak i superiorno. Ali, to je nevaspitano, i to je ono o čemu sam pričala na početku. To je nevaspitanje, koje postaje model ponašanja naše dece, naših sugrađana, bez razlike gde se nalazili. I mnogo više je to model nego sve ostalo što ste navodili kao model ponašanja, iako je loše, zato što naše ponašanje ume da se pojavi i u drugom dnevniku na nacionalnoj televiziji, a sve ostalo da biste pratili, morate da pustite taj kanal. Sve ostalo je stvar izbora, a ovo je ipak nacionalna televizija. Konačno, razgovaralo se ovde i o moralu. Opomenuti smo da nema morala. Znate koji je nivo morala bio kada smo te 2000. godine prodali predsednika Savezne Republike Jugoslavije? Znate koji je nivo morala bio kada smo čuli da o svemu što se desilo novi predsednik nije bio obavešten? To mora da je gornja granica moralnosti po reperima onih koji bi danas da objasne šta je nemoral. Da ironija bude kompletna, nije sramota posle 24 godine biti neko ko je prepoznao da je bio u zabludi, da je ta politika bila pogrešna, da je treba promeniti. Sramota je zaboravljati takve stvari samo zato što smo se presvukli. Sada se zovemo malo drugačije, sada više nemamo te boje, imamo neke druge i sve ćemo to da saspemo u lice vladajućoj većini 1. maja, za koji kažu to je praznik rada, neradni dan. Što se tiče Socijalističke partije Srbije, da juče nismo sedeli u parlamentu, mi bi svakako svi zajedno sedeli negde drugo, jer je 1. maj iz ugla autentičnih levičara praznik rada koji okuplja radne ljude ne da obrnu ni pile, ni prase, ali mogu, nego da sednu i razgovaraju o svom drugarstvu, o svojoj saradnji, o svojoj sabornosti. Gospođo Brnabić, činjenica da ste na 1. maj zakazali sednicu parlamenta mogla je da bude jasna poruka da želite u parlamentu sabornost, ali vam to ne vredi mnogo. To smo uvežbali za proteklih mesec i po dana. Koliko god vi imali potrebu da ovaj dom bude ono što on jeste, uvek ima onih koji imaju potrebu da ga unize i pretvore u ono u šta ne sme nikada da se pretvori. Sve pod plaštom borbe protiv femicida najoštrije kritike, lična obraćanja, pa i uvrede smo čuli na račun žena koje će biti u Vladi Republike Srbije, odnosno u Kabinetu Miloša Vučevića. Opet jedno sa drugim ne ide pod ruku. Međutim, ono što ja moram da konstatujem jeste da i po mom ukusu je, gospodine Vučeviću, možda moglo da bude malo više žena u vašem kabinetu, ali vi imate pravo da izaberete saradnike. Evo, neko mi kaže - biće. Ja čvrsto verujem da hoće. Ovo je vaša prva Vlada, biraćemo mi i neke druge, pa imamo kad. Evo, potpuno ste u pravu, SPS je dao prof. Slavicu Đukić Dejanović i to, uprkos tome što možda mislite da smo mogli i drugačije, ja ipak mislim da je najbolji izbor. Ovde se čula kritika i na račun Ivice Dačića, ali me ne tangira, iskrena da budem, zato što već tri dana, od kada ste objavili sastav svog kabineta, ja slušam zadovoljstvo pripadnika Ministarstva unutrašnjih poslova zbog činjenice da će Ivica Dačić da se vrati na čelo tog resora, što znači da, uprkos vašim ambicijama, gospodo… Sačekaću ja sve da čujem. Trebalo je pitati ko se kome više sviđa, ali jedna stvar koja i dalje treba da se uradi jeste da shvatimo da Skupština Srbije donosi zakone koji u dobroj meri, da ne kažem u potpunoj, diktiraju kvalitet života građanki i građana Srbije. Zato, gospodo budući ministri, očekujem da sa puno svesti u ovoj fazi kada preuzimate svoje pozicije, pošto nas je vreme nekako naučilo da svaki mandat počne na jedan način, a onda se dogodi nesreća poput Kovida ili sukoba u Ukrajini, koji promeni put ili diktira nešto novo, nadam se da ovo neće biti Vlada kojoj će trasu koju ste zacrtali, gospodine Vučeviću, nešto poremetiti, jer je trasa koju ste zacrtali dobra za građane Republike Srbije i, konačno, za nju smo kao vladajuća većina dobili poverenje i to ne malo. Moramo imati odgovornosti prema onim ljudima koji nisu glasali za nas, jer je očigledno da su nečim bili nezadovoljni, pa su probali da alternativu za nas nađu negde. Koliko su uspeli, shvatiće oni jer će se ovaj broj građana koji ukazuju poverenje, sigurna sam, promeniti na sve strane. Neki naredni izbori, možda čak i ovi lokalni, će pokazati koliko nas u datom trenutku nisu dobro razumeli. Ono što ću svakako da vas molim, i sa tim ću negde i završiti, jeste da u ovom mandatu obratite pažnju na jednu kategoriju ljudi koja je nepravedno zaboravljena – kategorija raseljenih Srba koji su bili zaposleni ili u javnom sektoru ili u nekada javnim preduzećima kojih više nema. Njihova novčana naknada je određena nekom odlukom Vlade čak 2008. godine ili možda i 2006. godine, ne sećam se tačno, i ona je krajnje nepravedna u odnosu na te ljude koji su svoj radni vek negde proveli, nešto radili i ostali bez mogućnosti da ostvare svoje pravo na penziju. Čak i ako ga ostvare, sa tim prosekom koji imaju zbog te novčane naknade, to uglavnom budu minimalne penzije. Surova se privatizacija desila u centralnoj Srbiji, ali još surovija rasprodaja svih naših fabrika dogodila se u južnoj srpskoj pokrajni pod patronatom Aljbina Kurtija. Ljudi koji su te fabrike gradili nisu imali pravo ni na kakvu naknadu niti ih se iko setio. Čak ni na kakvu naknadu nije imala pravo ni država Srbija, koja je apsolutno bila vlasnik svih tih fabrika koje su privatizovane mahom strancima ili lokalnim albanskim kriminalcima, pa ušle u preprodaju. Tih ljudi nema mnogo. To je možda dvadesetak hiljada, ali vas molim da se njima pozabavimo na način na koji oni to zaslužuju, da im obezbedimo uslove da dostojanstveno sačekaju svoju starost i sačekaju neko vreme kada ćemo obezbediti uslove da se možda i vrate svojoj kući. Ono što mi se naročito dopada jeste da ste imali jedan ton nacionalno odgovoran i dobro je što je tako. Dobro je i što ste na glas rekli, da svi vidimo i u kom smeru idu težnje nekih koji bi da nas vrate na neke stare puteve i nas koji smo prepoznali pokušaj da se ponovi jedna istorijska greška i nećemo je dozvoliti. Vama i vašem kabinetu svakako želim uspešan rad. Socijalistička partija Srbije će bez sumnje glasati za ovu Vladu i biti partner iz ugla poslaničke grupe, baveći se čak i predlozima određenih zakona za koje mislimo da su nepravedno prošli put izostali da budu na dnevnom redu, ali zaslužuju da se tamo nađu. Oni se tiču i žena i majki i svih posebnih kategorija, socijalno ugroženih ili važnih kojima se moramo baviti studioznije nego što smo to do sada uradili. Sada smo postavili okvir, ali nam trebaju finese zato što svaki zakon koji donesemo kada u primeni pokaže da mu fale finese, onda je naša obaveza da ga unapredimo. Radovaću se jer će to verovatno biti jedan od zakona koji će imati apsolutnu podršku. Ako se to ne dogodi, onda će se jasno videti da je sva priča o tome bila samo suva politička demagogija i pokušaj da se pokupe određeni glasovi sa levice, jer čulo se kroz ove diskusija da ima i većih levičara od socijalista, ali bogami i većih radikala od gospodina Šešelja. I on bi ostao u čudu da je čuo kako neki koji su se zdušno borili protiv njega danas govore njegovim rečnikom, pa čak nije ni modifikovan. Hvala vam. 

ANA BRNABIĆ: Hvala vam. Reč ima Miloš Vučević. Izvolite. 

MILOŠ VUČEVIĆ: Hvala lepo. Poštovani narodni poslanici, predsednice parlamenta, vrlo kratko. Saglasan sam sa svim ovim stvarima o kojima ste govorili, gospođo Paunović. Samo napomena da Ministarstvo pravde je spremilo izmenu Krivičnog zakonika, kojom će upravo biti obuhvaćeni sva ova dela, odnosno nedela o kojima ste pričali, tako da ćemo proširiti našu krivičnu pravnu legislativu i obuhvatiti tu oblast kako bi počinioci tih nedela bili sankcionisani u budućem periodu. Vašoj poslaničkoj grupi i vama lično hvala na podršci. Radujem se nastavku saradnje. 

ANA BRNABIĆ: Hvala vam. Reč ima narodni poslanik Miroslav Aleksić. Izvolite. 

MIROSLAV ALEKSIĆ: Poštovani narodni poslanici, poštovani građani Srbije, evo od juče gledam situaciju u sali i zapao mi je za oko jedan detalj. Još iz vremena Kraljevine Jugoslavije oni koji su projektovali ovaj dom nisu predvideli da će morati da se unose hoklice i da će biti ovoliko ministara u sali. Ovi ljudi sede ovde na stolicama, jer nema dovoljno projektovanih mesta u klupama. Dakle, ako ste po nečemu rekorderi u poslednjih 25 godina, to je broj ministara koliko će imati, gospodine Vučeviću, vaša Vlada, pored vas još 31. Poređenja radi, Bajdenov kabinet ima 15 resora, u Rusiji 21, u Nemačkoj 16, u Francuskoj 15, ali smo mi veći i jači od svih njih. Ima se, može se, ekonomski tigar. Znate, sedma Vlada po redu od 2012. godine. Sve liči kao na igre muzičkih stolica, ko će pre da uleti u koju fotelju, kako da se namiri neki politički interes, ko će kako da zauzme. Nije sada bitna stručnost, znanje, da li neko nešto zna da radi, čime se bavi, to je za vas u drugom planu. Bitno je da se namire partijski interesi i bitno je da se sluša za sve ono što se dešava u Srbiji zadnjih 12 godina i da se ne misli svojom glavom. Izabrali ste da služite svi jednom čoveku, da ne mislite svojom glavom, ali u redu, imate pravo na to. Istorija će o tome svakako jednog dana da sudi. Kukate, neki od vas, na čelu sa predsednikom, malo, malo pa su veliki problemi, pa se ceo svet urotio protiv nas, pa teško ide, pa vas prevarili neki iz Evrope, pa da odavde, pa odande, ali kada su fotelje u pitanju, za to se gine. Dakle, koliko god je teško, samo da se sedne u ministarsku fotelju. Što se tiče ekspozea, gospodine Vučeviću, kao i svih šest prethodnih su izveštaj onoga šta vi mislite da ste uradili dobro, mnogo malo ili gotovo ništa o tome šta ćete raditi. Naravno, pošto je to jedna prazna priča koja je ispričana, sve može od 2012. godine da se sagleda u nekoliko rečenica. Kao prvo, od 2012. godine rezultat vašeg rada je da Srbija nestaje i to ne samo teritorijalno, nego i u smislu što ljudi iz nje odlaze. Dok se to dešava, vi se bogatite, ozbiljno se bogatite, dobro vam ide, svi oko vas, vaši partneri, prijatelji, itd. To se najbolje vidi po vašoj imovini koju ste imali do 2012. godine, koju imate danas dok ste na vlasti. Poklanjaju se rudna bogatstva. Za to vreme je urušeno zdravstvo, urušeno obrazovanje, poljoprivreda potpuno uništena, prodajete državnu imovinu, institute, banje, „Milenijum timu“ i raznoraznim drugim firmama. Tenderi, to više ne postoji. Ne zna se šta je tender u Srbiji ili javna nabavka ili javni poziv. Zato puteve, pruge, stadione plaćamo i po tri puta skuplje nego što bi to trebala da bude cena. Ono što je jako zanimljivo, ja ovu vašu Vladu danas vidim kao Vladu SPS, JUL i radikala, izmiksovanu sa preletačima. Dakle, preletači su dodali nešto novo, novu vrednost. Znate šta, karakter stranke i karakter vlasti je zapravo karakter ljudi. To treba da znate. Pokupili ste najgore ljude iz svih stranaka. I ko god pređe tamo, on je odličan. Ima ih tamo prekoputa, sede u Skupštini, a bogami, evo vas i ovde u vašem okruženju. Evo je gospođa Macura. Bila je tvrdi opozicionar, govorila sve najgore o vašoj vlasti, o Aleksandru Vučiću. Ima obraz da sedi ovde pored mene na dva metra. Eno onamo Milice Zavetnice, cvrkuće juče sa Vesićem i novim drugovima, do pre šest, sedam meseci je tu sedela, tu je sedela, govorila da ste izdajnici, govorila da ste lopovi, govorila da ste prodali Kosovo, a sad je sve to zamenila za svoju fotelju. Ode kosovski zavet, ode taj patriotizam i nacionalizam za ministarsku fotelju. To ste vi i ne može da bude bolje državi Srbiji kad su takvi ljudi koji se vode samo interesom. Oni koji misle da mogu da doprinesu državi, ništa ne mogu da doprinesu. Zato i jeste ovako kako jeste. U vašem ekspozeu, gospodine Vučeviću, zapala mi za oko jedna stvar. U ekspozeu gospođe Brnabić 2020. godine, borba protiv kriminala i korupcije je bila 2. tačka, na samom početku ekspozea. U njenom drugom ekspozeu 2022. godine, borba protiv korupcije je bila 3. tačka, negde na polovini ekspozea, a u vašem ekspozeu borba protiv kriminala i korupcije zauzima poslednje mesto. Ostavili ste stranu i po od 65, 63. i 64. strana vam je borba protiv kriminala i korupcije. I to je meni najsnažnija poruka kuda će ići ova vaša vlast u narednim godinama. Dakle, dalje u kriminal, dalje u korupciju, dalje u pljačku države i građana Srbije i to ste vi napisali ovde. To ste vi napisali, ništa ne izmišljam. Borba protiv kriminala i korupcije je zadnja rupa na svirali, a to je kancer ovog društva. Došli ste na vlast sa pričom da ćete se izboriti protiv toga, a vi ste zalivali taj korov svih ovih godina. I nema napretka u državi Srbiji dok neki od vas ne budu odgovarali, a ima vas mnogo tu. Što klimate glavom, gospodine Gašiću? Pa, nisam na vas mislio. Možemo da pričamo o mnogo projekata, o mnogo slučajeva koji su se dešavali, ništa. Evo, Beograd na vodi je čini mi se simbol svega toga. Sami ste investirali u to. Dovodite neke belosvetske ljude tu, kao Arapi. Kakvi Arapi? Pa, napravite firme tamo u Emiratima, investirate vaš novac, dodelite zemlju, sami prodajete te stanove, hiljadu evra, pa na četiri hiljade, pa na osam, jedni drugima uvećavate cenu. Tu je vaš glavni bankar Siniša Mali, ekspert za te stvari. I to tako funkcioniše. Dolaze firme kao što je ovaj Al Rawafed, ima jednu kancelariju i sekretaricu, veliki arapski investitor. U stvari, arapski investitor od partije i ovde ekipe iz Srbije. Evo ga Siniša Mali ovde, možda bi mogao da vam kaže, da mi vi odgovorite što ste povukli 40 tona zlata iz Švajcarske u Srbiju? Zašto? Odrekli se kamate, odrekli se prihoda, plaćamo dodatne troškove. Šta je razlog tome? Možda Suzana Vasiljević koja na svake dve nedelje putuje u Emirate, u Samsonajtu nešto nosi tamo, kao što je Žika Petrović nekad nosio na Kipar. Ne znam šta bi drugo moglo da bude u pitanju. Pričate juče ovde o EKSPO, o izgradnji, o projektima. Pa, to je najveći koruptivni projekat koji ste smislili. Da sve infrastrukturne projekte stavite pod jedan jedini kišobran i da pod tim kišobranom nema tendera, nema nabavki, da se stadion plaća 900 miliona evra, a da u nekim evropskim zemljama slični stadioni se plaćaju po 200, 250 miliona evra. Sve plaćamo tri puta skuplje, kao i Moravski koridor, koji ste platili tri puta skuplje, milijardu i 620 miliona, 14,5 miliona evra po kilometru je plaćen Moravski koridor. Dakle, pljačka gde god i šta god se gradi. Poštovani građani Srbije, plaćate tri puta skuplje dok su ovi ljudi na vlasti. I ko je na vlasti? I koga predlažete sad i vi, ministre Vučeviću? Evo ga Siniša Mali, nema vremena da me sluša, gleda u telefon. Siniša Mali, govorio sam o njemu više puta, prijatelj Davora Macure, „Alta banka“, „Alta pej“, hajde što je kupio državnu imovinu za 51 milion evra, koja je vredela milijardu i 820 miliona na osnovu nenaplativih potraživanja koje je otkupljivao od banaka. Sada je počeo i EPS onlajn račune da naplaćuje preko njihovog sistema. Razvija se to, IMT, sad će da se grade zgrade tamo itd. Siniša Mali, vlasnik 24 stana u Bugarskoj, bez odgovora, 95.000 evra po rečima njegove supruge, a i Agencije za borbu protiv korupcije. Rekao joj je da prijavi da je to nasledstvo od njenog oca, jer nije imao poreklo. Luksuzni stanovi, kompleks „Oaza“, apartmani na Kopaoniku, „kompost grupa“, 10 hektara nelegalno prisvojio od države, vlasnik 45 računa, bio u raznim bankama belosvetskim, of-šor zonama, Britanska Devičanska ostrva. U jednoj transakciji „Alezi investment“ od 25.000 evra. Predrag Mali radio u „Milenijum timu“, rođeni brat, vozio se njegovim audijem, živeo u njihovom stanu itd. Na kraju i plagirao doktorat i sve ostale stvari. On vam je sad tu glavni koji treba da bude bankar i porodice i Vlade. To je to. To su ti ljudi koji treba da brinu o našim parama i našem novcu. Znate, ja sam negde u decembru mesecu postavio neka pitanja i vama i Tužilaštvu i drugim nadležnim institucijama vezano za neko pismo koje je došlo do mene od Aleksandra Papića. Ne znam. To treba nadležni da ispitaju, ali niko se time ne bavi. Evo je ministarka pravde ovde, evo ga tu i ministar policije, evo mnogih ljudi. Tu se sad pominje Siniša Mali, pa da iskoristim priliku da ga pitam, možda sad možete da mi odgovorite. Aleksandar Papić, jedan od glavnih biznismena SNS-a, nekadašnji prijatelj Nebojše Stefanovića, vlasnik „Objektiva“ itd, vlasnik hotela „Tonanti“ u nekom vremenu, piše pismo predsedniku države i kaže: „Poštovani predsedniče, pišem ovo jer želim da znate da nikada u životu ne bih ni pomislio, a kamoli uradio bilo šta što biste mi vi zamerili. Poslednje tri nedelje nadao sam se da ćemo se videti, jer do mene stižu priče da sam uzeo ogroman novac od kompanije „Azvirt“. Pišem vam punu istinu. Sa „Azvirtom“, odnosno Muratom, imam dugogodišnji prijateljski odnos. Pre dve godine kontaktirao me je Zvonko Veselinović preko zajedničkog prijatelja, a u vezi posla sa „Azvirtom“, na deonici puta Ruma – Šabac – Loznica. Pre tog perioda sa „Azvirtom“ sam imao kontakt samo kao posrednik u nekoliko navrata u vezi sa novcem za stranku,“ pazite sada, „koji su oni davali Nebojši Stefanoviću preko Dmitra Đurovića, tadašnjeg direktora Koridora Srbije. U periodu od 2018. do sredine 2019. godine Murat je dao oko osam miliona evra Dmitru Đuroviću na ruke“. Kaže: „Pitao sam Zvonka da li možemo preko njega da napravimo kanal kojim bi novac stigao u stranku i da usput radeći na pomenutoj deonici i mi nešto zaradimo. Javio se Zvonko posle dva dana i rekao da možemo to da uradimo i krećemo u realizaciju. Tražio sam od Zvonka dokaz da će novac završiti u stranci, a na šta je on pozvao Sinišu Malog“ slušajte ministre, „i pustio ga na spikerfon. Siniša je sve potvrdio i rekao da je sve u dogovoru sa vama. Dogovor je napravljen na sledeći način – četiri firme, „Raketa“, „CLC grup“, „Produkt inženjering“ i „Savičić“ treba da rade zemljane radove na deonici i nasipu visine od pet miliona kubika. Osnovna vrednost za taj posao i količinu je 50 miliona evra. To su tržišne cene za koje je dogovoreno da se uvećaju na 75 miliona evra. Od tih 25 miliona evra, 10 miliona evra treba da ide za stranku, 15 miliona za Zvonka, mene i podizvođače.“ Piše čovek. Završava sad pismo, mnogo detalja tu ima. Naravno, nema tužilaštva da se time bavi. 

ANA BRNABIĆ: Izvinite, poštovani narodni poslaniče, to pismo nikakve veze nema sa dnevnim redom. 

MIROSLAV ALEKSIĆ: Ima sa ministrom. Ima, i te kako, 

ANA BRNABIĆ: Vi ne pričate ni o programu Vlade, vi samo polako i biće sve u redu. 

MIROSLAV ALEKSIĆ: Ovako to izgleda, poštovana predsednice. 

ANA BRNABIĆ: Dakle, nema nikakve veze sa dnevnim redom, nema nikakve veze sa programom Vlade, nema nikakve veze sa članovima Vlade, tako da vas, evo dozvoliću dodatno vreme samo da vam kažem i da vas zamolim da se držite dnevnog reda. Hvala vam. 

MIROSLAV ALEKSIĆ: Zahvaljujem, predsednice. Ovako to izgleda, kad je na šemi, kako funkcioniše mehanizam korupcije i zato je u ovom ekspozeu je korupcija na poslednjem mestu. Dakle, 25 miliona evra samo na zemljanim radovi, 15 miliona Zvonko i Papić, 10 milina stranka. Tako piše. Podneo sam Tužilaštvu prijave, pozvao sve da se time bave. Naravno, niko ništa. Dalje, ovde ima i drugih ministara koji su trebali ovim temama da se bave. Evo, tu su gospodin Vulin i gospodin Gašić. Izmenjali ste sve bezbednosne resore. Nikog procesuirali niste i niste samo vas dvojica prijatelji po tome što ste bili u BIA, i u MUP-u i u Vojsci. Sve ste to izmenjali, ali ste prijatelji po Jovanjici. Ovaj jedan išao tamo da čupa rotkvice i da se druži sa Koluvijom. Ovaj drugi smenio policajce koji su ih uhapsili. Ja sad ne znam šta da vam kažem. Ministar Dačić, nadam se da će sad da vrati ove smenjene policajce koji su uhapsili Koluviju i da ih vrati tamo gde treba da budu, da se i dalje bave borbom protiv droga, a koje je smenio ministar Gašić, dok Koluviju šetate po nacionalnim frekvencijama i da on drži predavanje o poštenju. Znate, ovde imate i drugih još ministara, ne mogu svima da se bavim, ali moram da pomenem Darka Glišića koji vrlo ozbiljno, ovako namršten, pošten, tu on sada se predstavlja kao neki kauboj sa Uba koji ovde drži neke lekcije. Drugovao čovek sa Belivukom, sa Acom Rošavim i ispijao si kafe u kafeu "Majdan" u Ubu zajedno sa njim. Jesi li odveo predsednika kad je bio u Pambukovici da vidi tvoju hacijendu? Od čega si je napravio? Kako si je sagradio? Jesi li objasnio kako je telohranitelj dobio osam meseci nanogice za ubistvo? Ima mnogo stvari o kojima treba da se govori. Naravno, što se tiče poljoprivrede i ministra Martinovića nema šta da komentarišem, tragedija. Jedino mi je žao što se ova ministarka trudila u prošlom mandatu, ali očigledno je Marijan Rističević moćniji bio od nje i smenio je čovek, šta da radimo? Sad je tu Martinović, pa ćemo da vidimo dalje šta će da se dešava. Ministarka rudarstva Dubravka Đedović. Da vam kažem nešto, vrlo ste perfidno u ovom ovde ekspozeu izbacili temu litijuma i Rio Tinta. Samo ste stavili pred kraj korupcije, a gde kaže - Srbija ne treba lako da odbacuje velike rudne potencijale i prirodne predispozicije već da ih uz ispunjenje svih standarda u oblasti zaštite sredine mudro iskoristimo za napredak, razvoj, sigurnu budućnost zemlje. Nema litijuma i nema Rio Tinta, gospođo Đedović, da vam odmah kažem. Možete da nastavite sa Nikolom Petrovićem da drugujete, a kome dajete desetine miliona evra za mini hidrocentrale itd. Ne znam kako ste se proveli na proslavi njegovog pedesetog rođendana u Veneciji. Jeste li bili tamo? Kako je bilo u Veneciji? Bili su tamo gosti sa dva čarter leta, cela estrada odavde je tamo otišla. Slavio se pedeseti rođendan. Vi tu, uživancija, lepo sve, dva-tri miliona evra trošak, a građanima Srbije izvršitelji. Juče ste poskupeli gorivo, alkohol, cigarete, kafu i gas, a vi uživate, trošite milione po svetu, vozite meklarene, mercedese, zgrade, vama je lepo, gospodo, i to je poruka koju šaljete građanima Srbije, jer je ovo Vlada za procvat kriminala i korupcije. Ne mogu da završim, a da ne kažem da je Milica Đurđević Stamenkovski sramota, da je pristala da sedi sa vama sa kojima se pljuvala do pre šest meseci. Nazivala vas izdajnicima, tražila je od Vučića da pocepa francusko-nemački sporazum. Tanja Macura, takođe. Kako vas nije sramota? Jel imate malo blama? Jel imate malo obraza prema onim građanima Srbije koje ste lagali i govorili da se borite protiv ove vlasti, da se borite protiv njihove politike. Seli ste u fotelju, preča vam je fotelja i od obraza i od časti i morala. To ste sveli na nulu, jer kada je funkcija u pitanju, pare, službeni auto, obezbeđenje, nema morala, nema obraza, samo da se sedne u vlast. Gospodo, svi ćemo biti upisani u istoriju na jedan ili drugi način. Dakle, završiću svoje izlaganje, znate kada ukucate i tražite od veštačke inteligencije da vam kaže šta je demokratija u Srbiji u stilu Branka Ćopića, da li znate šta odgovori veštačka inteligencija - demokratija u Srbiji je kao pozorišna predstava u kojoj se glumci menjaju, predstava traje, a publika ne zna da li je komedija ili je tragedija. To je, gospodo, slika stanja danas u Srbiji i zato pozivam sve građane Srbije 2. juna da izađu da se izbore protiv vas. Svaka pobeda će biti velika bilo gde, u bilo kom mestu u Srbiji. Ministre Gašiću, navijajte i treba da navijate. Živeli. 

ANA BRNABIĆ: Hvala vam. Narodni poslaniče, samo da vas upozorim, jer nisam htela dodatno da vas prekidam. Sve vreme ili skoro sve vreme vašeg govora ste kršili član 107. Poslovnika, koji kaže da nije dozvoljeno iznošenje činjenica i ocena koje se odnose na privatni život drugih lica, koja pri tom nisu narodni poslanici, nisu ovde, ne mogu da vam odgovore, što je krajnje nekorektno. Za sve ostale uvrede, pretpostavljam da sada zbog toga imamo čitav niz replika, pa da krenemo od gospodina Rističevića. Izvolite. 

MARIJAN RISTIČEVIĆ: Zahvaljujem. Hoće neko da smiri ovo marvinče preko ili će da se dernja sve vreme? Dame i gospodo narodni poslanici… 

ANA BRNABIĆ: Izvinite, gospodine Rističeviću, samo dok se narodni poslanik Milivojević, samo da se smiri malo, deluje da ga je ovo sve previše uzbudilo, tako da samo par minuta, uzbuđenje je na vrhuncu. Može? Hajmo. Krenite. Izvolite. 

MARIJAN RISTIČEVIĆ: Dame i gospodo narodni poslanici, ovo nije ništa, on ume i da se valja ispod klupe. Gospodin Aleksić je glasao za sve zaključke Odbora za poljoprivredu, šumarstvo i vodoprivredu. Nepoštovanje tih zaključaka u delu razvoja stočarstva verovatno je prethodnog ministra koštalo funkcije. Dakle, jedan od zaključaka je bio da naša biljna proizvodnja, ekspoze mandatara je govorio o tome da 70% naše poljoprivredne proizvodnje služi kao sirovina za strane prerađivačke industrije. Verovatno da prethodni ministar nije dovoljno pažnje posvetio zaključku Odbora koji je govorio da naša biljna proizvodnja treba da bude posvećena direktno prerađivačkoj industriji ili indirektno kroz razvoj stočarstva, preradu mesa, mleka, jaja i meda. Mislim da je to bio razlog zašto se mandatar opredelio za neko drugo rešenje, a za taj zaključak je glasao i gospodin Aleksić, što je naravno meni kao predsedniku dalo neku moć o kome on govori veoma pežorativno. Hajde da ga podsetim s obzirom da je država nepravedna prema njemu da je on, recimo, kao poljoprivrednik koji obrađuje daleko mnogo manje zemlje nego ja dobio je 10 puta veće podsticaje od mene kao predsednika Odbora. Toliko o zloupotrebi ove vlasti po pitanju poljoprivrede. Da podsetim, dobio je traktor, Počekovina, da ne govorim sve na koje načine je pravio zasade, gde će proći auto-put da to sve unovči, njegove zloupotrebe da ne govorim, jer vrlo je kratko vreme. Na kraju, govorio je nešto o auto-putevima, o milionima. Kod njih nije bilo ni miliona, ni auto-puteva. Jedini auto-put koji je u njihovo vreme vodio, bio je auto-put u Đilasove i njihove džepove. Hvala. 

ANA BRNABIĆ: Replika, Bojan Torbica. 

BOJAN TORBICA: Hvala predsednice. Na početku bih mogao i da se saglasim sa Miroslavom Aleksićem i da uputim kritiku i prethodnoj Vladi i možda i vama da vas upozorim, jer istina je da borba protiv kriminala nije bila u potpunosti uspešna, jer da je bila uspešna, Miroslav Aleksić bi bio u zatvoru, Borislav Novaković bi bio u zatvoru, Dragan Đilas bi bio u zatvoru, ne bi danas sedeli na slobodi posle pljačkanja Srbije, ne bi danas ovde pričali, već bi odgovarali za svoja zlodela. Odgovarali bi za ono što su radili građanima Srbije. Ne bi se Bora Novaković, koga zovu „Bora lopov,“ svima ovde smejao u lice, već bi sedeo u zatvoru zbog Bulevara koji je pokrao u Novom Sadu. Ne bi Miroslav Aleksić i evo ga zapisnik sa Skupštine fonda, njegove organizacije Fonda za unapređenje građana iz 2011. godine, gde je predsedavajući njegov tast Ljubiša Knežević, on član, a njegova supruga Marija Knežević takođe član, doneli odluku i imenovali članove upravnog odbora, Juliju Jovanović, koju su spakovali u zatvor, Ljubišu Kneževića i Miroslava Aleksića. Taj fond je sa Nacionalnom službom za zapošljavanje po datumima 17. aprila sklopio ugovor u iznosu od 4.277.000 dinara, 12. aprila 2012. godine od 11.876.000 dinara, 28. februara 2012. godine sklopio ugovor u iznosu od 4.537.000 dinara, 4. maja 2011. godine sklopio ugovor u iznosu od 2.060.000 dinara, 29. aprila 2011. godine 3.900.000… 

ANA BRNABIĆ: Hvala vam. 

BOJAN TORBICA: Pare koje su proneverili, koje nisu iskoristili za ono što su im dodeljene. 

ANA BRNABIĆ: Hvala vam. Izvolite, gospodine Jovanoviću. 

ALEKSANDAR JOVANOVIĆ: Gospođo Brnabić, znate li šta piše u članu 27. Poslovnika Narodne skupštine? 

ANA BRNABIĆ: Slobodno mi recite. 

ALEKSANDAR JOVANOVIĆ: Piše da ste dužni da primenjujete ovaj Poslovnik. Samo mi recite, po kom osnovu je gospodin Torbica dobio reč? Samo malo da završim, da li je to zato što je gospodin Aleksić pitao gospodina Vulina da li je brao rotkvice u Jovanjici? Hajde samo vi radite svoj posao, gospođo Brnabić, znamo da ste noviji, možda vam ne ide, evo ja sam tu da vam pomognem. Dakle, obratite pažnju po kom osnovu dajte pravo na repliku narodnim poslanicima. 

ANA BRNABIĆ: Sada po članu 103. stav 8. vama oduzimam ovo vreme od vaše poslaničke grupe, a nastavljamo dalje sa replikama. Reč ima Snežana Paunović. Izvolite. 

SNEŽANA PAUNOVIĆ: Hvala. Ja pokušavam da se setim, ali pomoći će mi neko, možda kolega Milenko Jovanov. Godine 2012. do 2014, ko je sa SNS bio u vlasti u Trsteniku? Ja sam čula ovaj aplauz i oduševljena sam iz jednog drugog razloga, vi ćete me predsednice razumeti. Ipak će na izbore 2. juna izaći sva srpska opozicija, to je aplauz pokazao. Hvala. 

ANA BRNABIĆ: Hvala vam. Reč ima Milenko Jovanov. 

MILENKO JOVANOV: Mi stvarno prisustvujemo, ovo je već drugi dan, jednom potpunom teatru apsurda i gledamo stvari koje u normalnim okolnostima verovatno nikada ne bi smo gledali. Nama o principima govori onaj koji je najlicemerniji i najnepozvaniji da govori o principima. Nama o vojsci govori onaj ko je vojsku uništio. Sada o korupciji i kriminalu govori onaj ko je trčao u Prekršajni sud da ne bi krivično odgovarao, a to je uradio ovaj do njega, pomenuti, kako ga zovu već, „Bora lopov“, koji je ukrao ceo bulevar i isto tako trčao kod sudije za prekršaje da ne bi odgovarao krivično. To vam je zadatak u borbi protiv korupcije, gospodine Vučeviću, da se takve stvari više ne dešavaju, da lopovi budu u zatvoru a ne da sede u Skupštini i još druge da prozivaju za korupciju. Da on priča o tome kako se neko svađa, gde će da sedne, pa oni su se dva meseca u prošlom sazivu svađali ko će gde da sedi u tim stolicama poslaničkim, nisu mogli da se dogovore, psovali majku jedni drugima, u medije izlazilo kako se psuju zbog toga ko je kome seo na mesto i sad oni nama drže. Pogledajte vi taj apsurd. To su stvari u kojima pristojni ljudi bi najbolje bilo da ćute ako već neće ništa pametno da kažu, ali ne, oni će da prozivaju druge da se otimaju za stolice. Dakle, oni koji su se za stolice otimali. Kaže - pokupili smo sve najgore i doveli u Vladu. Da smo pokupili sve najgore, urodilo bi plodom, ono što je pokušavao i Majkl Devenport da od vas napravi ministra poljoprivrede. Dakle, za vas te hoklice nema, jer sa lopužama koje su pljačkali svoje opštine nema nikakve saradnje. A to, gospođo Paunović, da je bio predsednik opštine, ne da je bio predsednik opštine sa SNS nego je toliko hvalio SNS da je to neprijatno gledati i slušati da je to cunami na političkoj sceni, da je to realnost koja mora da se prihvati i sve dok nije dobio hoklicu. E, za njega ne da nema hoklica, ni hoklica ni fotelja, ni tronožac za takve nikad, ne zato što mi nećemo, nego zato što ih narod neće. Neće narod lopuže koji naprave nevladinu organizaciju pa opljačkaju Trstenik. 

ANA BRNABIĆ: Hvala vam. Mandatar, Miloš Vučević. Izvolite. 

MILOŠ VUČEVIĆ: Hvala lepo. Narodni poslanici, poštovana predsednice, pa počeo bih prvo od vaše konstatacije da je ovo najbrojnija Vlada i da nije predviđeno ovaj broj mesta za ovoliki sastav Vlade, da vas podsetim da ste se prvo ogrešili o državotvornost naše države. Ovo nije sedma Vlada, ovo je 166 Vlada od obnove državnosti Srbije. Valjda bi trebalo da brojimo taj jedinstveni niz ako poštujemo našu državu, a ne da brojite od tog datuma koji vama odgovara. Pod dva, preskočili ste neke činjenice da smo imali Vladu 2000. godine sa 36 ministara, a onda ste zaboravili da kažete da je Vlada Zorana Đinđića imala sedam potpredsednika, da je vaša Vlada 2008. godine imala 29 ministarstava. Ono što je mnogo važnije od toga, kažete kralj Aleksandar nije predvideo ovoliko mesta za članove Vlade. Ja sam siguran da kralj Aleksandar nije ni pomislio da će neko ko je srpskog imena i prezimena pokušati da spali i opljačka svu ovu Skupštinu. To je mnogo važnije od broja mesta za sedenje. Siguran sam da kralju Aleksandru, viteškom kralju Prvom Karađorđeviću nije palo na pamet da ono što je za njega predstavljao simbol pobede i ujedinjenja slovenskih naroda i velikog stradanja srpskog naroda u balkanskim ratovima i Prvom svetskom ratu će nekom pasti na pamet da bi trebao biti zapaljen ili spaljen, ali dobro to govori o onima koji su to radili. Kažete – otimanje za stolice i hoklice, pa ja sam siguran da polazite od sebe i od vaših koalicionih partnera, da ne ponavljam ono što je rekao Milenko koliko je kod vas dramaturgije kada se utvrđuje ko gde sedi u poslaničkim klupama. I da se nadovežem, juče ste ili neki od vas su rekli koliko nam treba vremena za izbor Vlade odnosno da predstavimo Vladu, pa vama treba mesec dana da napravite lokalne liste za izbore, ne Vladu države Srbije, nego lokalne liste, jer ne možete da se dogovorite kako brojite par, nepar i kako raspoređujete mandate, svi po dva, tri mandata pa nekako da se ugurate na tu listu koju ne znamo ko čini ili ne čini, ovi što bojkotuju i oni što ne bojkotuju i vi nama kažete da se mi otimamo za stolice. Vi pričate o preletačima, vi ste preletač, bili ste sa nama u koaliciji. Vi ste bili u koaliciji, bila Verica Kalanović sa nama vaša šefica, bila ministar, ja je sećam kao gradonačelnik Novog Sada, dolazila je. Vi ste bili u koaliciji sa nama i vi ste se nudili da budete sa nama u vlasti 2016. godine. Evo i Gašića i Glišića, sa njima ste razgovarali. Evo dva svedoka prisutna, jedan je vaš zemljak, jedan ispred stranke kao izvršni predsednik izvršnog odbora, pregovarali sa vama da budete ministar poljoprivrede. I vama smeta što je sada Milica ili gospođa Macura u Vladi, pa vi ste u stvari zavidni što niste sa nama na ovim stolicama i hoklicama kad bolje zaključim, jer ste to hteli da budete još 2016. godine, kao što ste sa nama bili od 2012. do 2014. godine u Vladi. Kažete - ništa nisam rekao u ekspozeu o mnogim temama, pa vi lično me niste slušali. Juče sam napomenuo da mi je jedan poslanik govorio da ubrzam kada sam govorio o Kosovu i Metohiji, vi ste mi rekli da preskočim to, da ne govorim i da ne čitam, da ubrzam, da skratim, da se ne ponavljam, da se ponavljam, da to nije važno, vi lično. Vi lično. Vi lično ste rekli da ne govorim o Kosovu i Metohiji toliko i da je to previše. Kažete - urušeno je zdravstvo i poljoprivreda, samo kad bi to mogli malo da nam konkretizujete kako je moguće da danas zdravstvo sa pet milijardi evra budžeta je urušeno naspram Ministarstva zdravlja, odnosno perioda kada je sektor zdravstva imao budžet od dve milijarde evra. Pa valjda je dve milijarde evra više i bolje nego pet milijardi evra, valjda su tada izgrađeni klinički centri, valjda su tada izgrađene bolnice koje su napravljene, valjda je tada rekonstruisan ovaj broj domova zdravlja u okviru primarne zdravstvene zaštite, valjda se toliko zapošljavalo u tom periodu da mi nismo mogli da nađemo na tržištu rada nove lekare i medicinske sestre, a preko 40 hiljada novozaposlenih lekara i medicinskih sestara i tehničara primljeno prethodnih godina. To je nešto sam i sinoć, odnosno juče rekao kao posebno važnu činjenicu. Oko poljoprivrede imate vrlo jasan pokazatelj, budžet 42 milijarde i budžet 118 milijardi. Ne treba biti mnogo pametan, ne trebam dugo analizirati, sve stvari su jasne. Napadate nas za privatizaciju banja, pa te banje su bile u stečaju iz perioda kada ste vodili državu. Taj privatni investitor je kupio iz stečajnog postupka i dovešće veliku internacionalnu kompaniju koja se bavi hotelijerstvom. Mislim da je to dobro za Srbiju, mislim da je to dobro za Srbiju i u geopolitičkim okolnostima. Ne mogu da verujem da vi nama kažete da nije dobro što se oporavlja, rekonstruiše i gradi banja koja je bila zatvorena i gurnuta u stečajni postupak, ali da smo trebali da okončamo stečajni postupak potpunom likvidacijom, ne izmirenjem dugova prema poveriocima i da uništimo Pčinjski kraj odnosno Vranje, onda bi to bio dokaz ne postojanja kako vi kažete korupcije. Baš naprotiv, mislim da je korupcija bila u onom periodu kada su sve te ustanove, kompanije, pa i banje gurane u stečajni postupak, odnosno potpuno urušavane, a gurane su u stečajni postupak da nikad ne bi naplatile svoja potraživanja. Baš zato je to i rađeno, kako bi ostali obespravljeni oni koji su imali pravedne, odnosno zakonita potraživanja. Borbu protiv korupcije sam istakao precizno. Imate problem što je čovek desno od vas pravio neviđen skandal, naneo bruku i vašoj stranci, ali i celoj državi Srbiji, ali verovatno se on uzbudio kada je ta tema, ali je direktno bio pogođen baš to borbom protiv korupcije. Beograd na vodi je projekat koji je razvio ne samo glavni grad, nego i Srbiju, otvorio novu perspektivu i mnogi vaši istomišljenici, saborci su najčešće prisutni, baš u Beogradu na vodi. Što od kupovine stanova do provođenja slobodnog vremena kojeg imate svakako na pretek u restoranima, kafićima koji postoje u Beogradu na vodi. Rekli ste za firme u kojima je portfolio od milijardu dolara da nije nikakva kompanija, hajde nek vam to ostane na čast i nek se zabeleži da ste i to mogli da kažete. Što se tiče zlata, da vas podsetim i to sam razgovarao i sa guvernerkom Tabaković i sa ministrom Malim, 2012. godine ste nam ostavili jednu tonu zlata. Danas Srbija ima 40,9 tona zlata. Zašto smo doneli u Švajcarsku? Pa onda zašto smo doneli iz Švajcarske? Pa doneli smo srpsko zlato u Srbiju zato što smo sagledali sve geopolitičke okolnosti i ono što nam se dešava i što hoćemo da naše zlato bude u našim trezorima, a ne u švajcarskim ili bilo koje druge države. Zato što nećemo da nam se desi da jednog dana neko možda proceni da treba to da nam zapleni, jer nismo izvršili, poslušali nečiju volju pa smo malo razmišljali strateški, pa smo se poveli računima odbrane i nacionalnih interesa države Srbije. Ono što je najvažnije, sa jedne tone zlata mi danas imamo gotovo 41 tonu zlata. Ako se ne varam u vrednosti od 2,9 milijardi evra. To je najviše u istoriji od kada je obnovljena državnost Srbije, da imamo tu količinu zlata kao garant fiskalne, odnosno monetarne sigurnosti naše države. Što se tiče nekog navodnog pisma, nikad potpisanog, nego navodno skinutog sa nečijeg kompjutera, gospodina Papića, ja vas molim da vaši mediji ili mediji koji vas na određen način podržavaju, pozovu Aleksandra Papića i pitaju ga da li je to njegovo pismo? 

SRĐAN MILIVOJEVIĆ: Naravno da jeste.

MILOŠ VUČEVIĆ: Ko je vama dao za pravo da vi govorite čije je to pismo ako onaj koga označavate kao autora kaže da to nije njegovo pismo? Samo mi pokažite potpis. Inače, nakon tih vaših navoda policija je sprovela predistražne radnje i saslušala gospodina Papića, koji je decidno izjavio da to nije njegovo pismo. Pozovite ga javno ili nam pokažite da je to potpisano. Ne možete vi da izvadite neki papir i podignete i da kažete – e, ovo je pismo. Pa, možda ja imam vaše pismo. Ko zna kakvih mi vaših pisama tako možemo da imamo. Ja ne bih da vam ponavljam ovo što je gospodin Jovanov rekao oko vaših biznis poteza, oko vašeg vođenja opštine Trstenik, oko vašeg forsiranja „BOS Petrola“ i „BOS Construction“ za gasifikaciju opštine Trstenik, što je bio skandal nad skandalima. Ne bih ni da spominjem, malo mi je neprijatno kada pričamo o rodbinskim vezama i ono što ste radili sa vašim tastom, gospodinom Kneževićem, i kako ste tada upravljali „Prvom petoletkom“ i gde je tada bila „Prva petoletka“ i kolko je tada iznosila… Bila je živa? Danas je živa „Prva petoletka“, a vi ste je uništili, jer ste sa tastom nameštali poslove i pravili fingirane pravne ugovore, odnosno pravne poslove kako bi izvlačili za vas dobit, a štetu ostavljali državi. Da ne spominjem, naravno, i firmu „Spasojević prevoz“, koja je sa tim nazivom ipak i ekspert za asfaltiranje puteva i uređenje atarskih staza, puteva. Baš je ta firma bila bogom dana, a vi ste mu im dali privilegovan položaj da ostvare ekstra profit iz opštine Trstenik, odnosno opštine Trstenik. O tome vam je najbolje odgovorio u prošlom sazivu državni revizor kada je bio ovde i govorio o izveštaju. Detaljno vam je, bukvalno doslovce, faktografski precizno, vremenski određeno izneo kako ste i šta ste uradili u Trsteniku i kakvu ste štetu napravili, pre svega, za vaše sugrađane koji vam se naravno i dan danas zahvaljuju tako što neće da glasaju za vas i ne daju vam podršku, pošto vi držite predavanje o drugim gradovima, opštinama, a morate poći prvo od sebe. Siniša Mali je odličan ministar finansija i ja sam veoma zadovoljan što je prvi potpredsednik Vlade i ministar finansija. Ako smem da kažem, biće moja desna ruka što se tiče i ekonomije, finansija, naravno uz ministarku privrede i neko ko će taj deo da prati i da pomaže razvoj sveukupne ekonomije države Srbije. Siniša Mali je radio preko 20 godina u privatnom sektoru, od Amerike, Velike Britanije, Češke, pa i u Srbiji. Ne znam šta je trebalo da se desi? Čovek valjda ne može da zaradi ni dinar u 20 godina i ponavljate po ko zna koji put dokazanu laž da čovek ima 28, ili koliko spominjete, stanova u Bugarskoj, da je dokazano u Bugarskoj da su falsifikovani potpisi, a čovek je uredno prijavio jedan stan. Vama ništa ne vredi. Vama dođe Aleksandar Papić i kaže da to nije njegovo pismo. Ne, to je njegovo pismo, jer mi kažemo da je njegovo pismo. Vi kažete - Siniša Mali ima 28 stanova, bugarsko tužilaštvo dokaže da su falsifikovani potpisi, a vi kažete da nije ni to bitno, bitno je šta mi kažemo. Vi kažete da je Milica prešla ili da je Tanja Macura došla. Pa, vi ste se nudili da budete pre njih deo koalicije sa SNS. Gurali ste se da budete sa nama na listi. Gurali ste se na ove hoklice, kako kažete za ove stolice. To je vaša politika za koju se zalažete, a pošto niste hteli da slušate ni o Kosovu, a bogami ni o borbi protiv korupcije, niste ni dostojni da o tome razgovarate. Da ste hteli da slušate, mogli ste danas otvoreno o tome da pričate. Ponovili ste gomilu laži, gomilu gluposti po ko zna koji put recikliranih, bez ikakvog smisla, bez ikakve logike, jednostavno, gledajući sebe u ekranu da li ste dovoljno dopadljivi i da li ćete dobiti neki glas više. Trsteniku će trebati još dosta vremena da se oporavi od vas, a Bogu hvala, Srbija neće biti u toj neprilici da vi vodite bilo kakav resor, posebno ne resor poljoprivrede. 

ANA BRNABIĆ: Hvala. Povreda Poslovnika, Marinika Tepić. Izvolite. 

MARINIKA TEPIĆ: Zahvaljujem. Član 27. i član 108. Primena Poslovnika i red na sednici. Gospođo Brnabić, smatram da ste, inače, gotovo sve članove prekršili, a naročito ova dva zato što niste izrekli opomenu kandidatu za predsednika Vlade gospodinu Vučeviću malopre kada je rekao da Miroslav Aleksić nije dostojan da sa njim razgovara ili da mu odgovara, nebitno. Moram da kažem, da biste mogli da se ugledate na jednu od vaših prethodnica, gospođu Maju Gojković, koja je vodila užasne debate sa nama ovde i loše se ponašala prema poslanicima opozicije, ali kada bi došli članovi Vlade i kada bi se nedostojno ponašali prema narodnim poslanicima, čak i opozicije, ona im je izricala opomenu. Aleksandru Vulinu među prvima uvek. Prema tome, vi treba da primenite ovaj Poslovnik i za goste u Narodnoj skupštini, jer nisu članovi Vlade ovde tu da postrojavaju nas, nego da odgovaraju na naša pitanja. Koliko god da im se ne sviđaju, moraju da poštuju narodne poslanike i opozicije. Ja vas molim da skrenete pažnju gospodinu Vučeviću, jer ja samo razmišljam kada se sada ovako ponaša, šta će biti kada zaista bude izabran za premijera? Počeli ste dobrom praksom. Niste se ni vi primerno ponašali dok ste bili premijerka. Možda ste sada shvatili kako izgleda parlamentarna debata. Ja vas molim da ukažete i premijeru i budućim ministrima da moraju da poštuju narodne poslanike. Hvala. Naravno, slobodno izričite opomenu. 

ANA BRNABIĆ: Da li želite da se izjasnimo u danu za glasanje? 

MARINIKA TEPIĆ: Ne.

ANA BRNABIĆ: U redu. Pod jedan, ja mogu da izreknem opomenu samo narodnom poslaniku. Članovima Vlade mogu samo da skrenem pažnju na nešto, ali po Poslovniku ne mogu da im izričem opomenu. 

ALEKSANDAR JOVANOVIĆ: Možete sami sebi.

ANA BRNABIĆ:Članovi Vlade… Gospodine Jovanoviću, smirite se. Ne postoji razlog za tu vašu hiperventilaciju. 

ALEKSANDAR JOVANOVIĆ: Uzeli ste mi minut.

ANA BRNABIĆ: Gospođo Tepić, samo da se dogovorimo, jer imamo dobar dijalog i zaista se trudim i čini mi se da mnogo bolji izgleda parlament. Ovi ljudi ovde sede drugi dan i neki od njih slušaju, kao što je Milica Đurđević Stamenkovski, da je izdajica, a ne može da odogovri, Aleksandar Martinović da je karikatura od čoveka, a svi oni zajedno, od ovih koji kažu da su građani, su slušali u dvadesetominutnom govoru da su robovi, tako da čini mi se da se sasvim dobro drže. Takođe vas molim da mi vi pomognete da i vašem delu klupa ipak pokušamo da izbegnemo ovakav narativ. Hvala vam što ste mi ukazali na ovo. Replika, Miroslav Aleksić. Izvolite. 

MIROSLAV ALEKSIĆ: Zahvaljujem, predsednice. Gospodine Vučeviću, prvo, velika je sramota da ne govorite istinu ovde i da mene optužujte da sam vam dobacivao kada ste govorili o Kosovu. Notorna laž, a to će dokazati i snimak da nisam bio u sali u tom momentu kada ste o tome govorili, nego sam vas gledao iz kancelarije. To je broj jedan. Stidite se toga. Izgovorili ste notornu neistinu. Niste ni postali premijer još, a već lažete. Drugo, što se tiče ovih priča da sam se ja nekome nešto nudio, pa znate u tome je razlika. Tačno je da sam vas 2012. godine vas primio u lokalnu vlast u Trsteniku, iako mi niste trebali. Primio sam vas jer ste došli tada na republičku vlast, jer sam mislio da će to biti bolje za moj grad. Godine 2014. sam vas iz te vlasti izbacio i nastavio da vladam, a 2016. godine ste me zvali i kumili, ima svedoka među vama, da pređem u SNS. U tome je razlika. Ja ne idem tamo gde su kriminalci, gde je krađa i kod ljudi koji rade loše za moju zemlju. Tada sam se zahvalio i u tome je razlika između mene i bilo koga od vas. To što pričate o meni o nekakvoj navodnoj korupciji, ne znam šta sam tamo radio po Trsteniku, čitate tekstove iz tabloida. Osudio sam sve njih mnogo puta za to. Pa, da ste mi našli crno pod noktima, vi biste me uhapsili. Ispitali ste mi poreklo imovine. Nikada me niko nije pozvao ni na informativni razgovor. Dakle, ili ste nesposobni, jer jedanaest godina vladate, da me uhapsite, znači, nesposobni ste ili je to sve laž što vi govorite, treće nema, treće nema. Još jedno, dakle, niste mi odgovorili za Papića, a Sinišu Malog bih pitao da li ste barem platili porez na tih 25 miliona evra što ste se ugradili u radove? A o vašem kriminalu i korupciji najbolje govori ova slika, sa ovim Snajperom s kim se družite, narko-diler koji je uhapšen u Madridu, pobegao sa nanogicom, vi ste premijer, evo sa tim narko-dilerom, zelenašem koji kupuje glasove za vas u Novom Sadu. Toliko o borbi protiv kriminala i korupcije. 

ANA BRNABIĆ: Vreme. Reč ima Miloš Vučević. Izvolite. 

MILOŠ VUČEVIĆ: Hvala lepo. Mislim da je gore ovo što ste rekli da niste ni bili u sali kada sam pričao o Kosovu i Metohiji nego da ste dobacivali. Ako je to tačno što kažete, a siguran sam da ste mi dobacivali, jer prepoznajem, vidite kako ste vi pristojni i kulturni to je demokratski kada vičete nekom da laže. To je fino, vidite kako ste lepo vaspitani. Kako ste lepo vaspitani, a i kako ste nervozni kada vama neko nešto kaže. Još gore je to što niste bili u sali, jer vas ne interesuje to što jeste ključna tema današnjeg zasedanja, jučerašnjeg, današnjeg, odnosno ove sednice i jeste i ključna tema politike Srbije u naredne četiri godine. Još je gore ako niste bilu unutra u sali kada sam pričao o Kosovu i Metohiji, bar vi koji ste u 32. godini završili fakultet u Kosovskoj Mitrovici, verovatno imate poseban sentiment prema Kosovu i Metohiji, trebali bi posebno da budete zainteresovani za sudbinu našeg naroda posebno na severu Kosova i Metohije. Opet mi niste pokazali da je osoba koju spominjete autor tog pisma potpisala. Priznali ste da ste razgovarali da budete deo vlasti sa nama. Sad ko je koga prvi zvao, teško da je bilo tako kako vi kažete, pre će biti da ste vi pokušali politički da preživite i da ste se nudili, kada ste videli krah one stranke kojoj ste pripadali, ali dobro, neka svako sagleda, važno je da ste priznali da ste bili u pregovorima i razgovorima da budete i vi na ovim hoklicama, kako označavate mesta i poziciju za Vladu naše države. Nisam čitao nikakve tabloide, čitao sam ono što ste, između ostalog, i vi govorili, što su govorili i drugi ljudi, narodni poslanici i pre svega sam čitao šta je govorio državni revizor. Vrlo kratko, vrlo kratko, jer bi mi trebalo mnogo vremena da pročitam mnogo detaljnije ili detaljnije ono što je državni revizor utvrdio šta ste i kako ste radili dok ste vodili opštinu Trstenik, ali nema potrebe da čitam, siguran sam da žitelji Trstenika, građani vaše opštine to najbolje znaju i verovatno i dan i danas Milena Turk mora da ispravlja krive Drine koje ste ostavili. Siniša Mali sve što je imao i ima regularno prijavio. Možete ponoviti po sto puta laž, neće postati istina. Ako imate vi neki dokaz na te okolnosti, podnesite prijave, odnosno prijavite nadležnim organima. A to da li ste vi krivično odgovarali ili niste, to nije pitanje za izvršnu vlast, to je pitanje za pravosudne organe. Verovatno i vas treba baš da raduje što nisam stavio, kako vi kažete, u prvom delu ekspozea borbu protiv korupcije, vi biste iz toga trebali da budete zadovoljniji, a ne da me zbog toga kritikujete, iako naravno ja time nisam ni na najmanji način potcenio borbu protiv korupcije i vladavinu prava, nego sam prosto sistematizovao ekspoze na onaj način za koji sam smatrao da je najbolji. Ne postoji ništa što je važnije ili manje važno ili manje bitno u ekspozeu, ali kao što ste sami priznali, niste buli tu, niste ga slušali, kao što niste slušali ni dobar deo rasprave, ulazite, izlazite, kada vam odgovara, budete tu kada vam ne odgovara, ne budete tu, uključite se kada hoćete ili nećete. Nisam ja rekao da nije dostojan kao čovek, nego sam rekao da nije dostojan, jer nije slušao taj deo rasprave i dobacivao je, u tom kontekstu sam govorio. Ja nisam sebi dao za pravo da ga kvalifikujem kao osobu. 

ALEKSANDAR JOVANOVIĆ: Nema potrebe da se nervirate.

MILOŠ VUČEVIĆ: Opet ste nervozni, zašto ste nervozni? Nervozni ste jako, od juče ste nervozni. Mislio sam da ćete danas biti rano ujutru malo odmorniji, smireniji, skoncentrisaniji. 

ALEKSANDAR JOVANOVIĆ: Srozali ste se.

MILOŠ VUČEVIĆ: Sve smo srozali i tako što je Srbija danas mnogo, mnogo bogatija i snažnija nego što je bila, toliko smo srozali. Samo neka se Srbija tako sroza, tako što će biti plate 1.400 evra, a prosečne penzije 650 evra i minimalna zarada 650 evra. To je valjda srozavanje u odnosu na period kada smo imali ispod 16.000 dinara minimalnu zaradu, to je valjda bolje ili 330 evra prosečnu platu ili kad smo imali 500.000 manje zaposlenih, to je valjda uspeh Srbije, ili je bolje kad Srbija ima budžet poljoprivrede gotovo dva i po puta manji nego što danas ima ili kad je duplo manji bio budžet zdravstva, tad je valjda Srbija bila na dobrim i zdravim koracima, odnosno na zdravom putu ili je valjda bolje kad je Prva petoletka u Trsteniku bila uništena, a ne kada danas radi i proizvodi ono što je i deo namenske industrije ili radi za našu vojsku i odbrambene snage naše države. Siguran sam da vi imate taj ugao gledanja, ali sam isto tako siguran da većina i većinska Srbija ima potpuno drugačiji ugao gledanja i razume šta je napredak, a šta je nazadovanje i da Srbija neće da se vrati u ta vremena kada ste je razarali i uništavali svakodnevno i na svakom mestu, u svakoj opštini i u svakom delu Srbije. 

ANA BRNABIĆ: Nismo čuli šta pametno imate da kažete, gospodine Jovanoviću, propustili smo. Gospodine Jovanoviću, samo minut jedan kratka lekcija iz Ustava i zakona Republike Srbije. 

ALEKSANDAR JOVANOVIĆ: A o Snajperu?

ANA BRNABIĆ: Obratili ste se gospodinu Vučeviću kao predsedniče Vlade. On je mandatar. Tek kada budemo glasali, biće predsednik Vlade, ali kao narodni poslanik u trećem mandatu naučićete, ima vremena. Miloš Vučević je zamolio za reč. 

MILOŠ VUČEVIĆ: Hvala lepo. Da ne bude da sam nešto preskočio ili ne smem da odgovorim. Ta slika koju prikazujete je slika sa jednog zvaničnog prijema u Gradskoj kući. Možete da vidite iza Barer, odnosno simbole grada Novog Sada, kada sam primio fudbalski klub Kabel sa Limana koji je osvajač bio lokalnog kup takmičenja, ako se ne varam i gde je u upravi tog kluba bio i taj čovek. Niti sam birao tu upravu, niti sam odlučivao ko će doći ispred kluba. Pristojno je i normalno da kao gradonačelnik i domaćin u Gradskoj kući pozdravim sve one koji su došli ispred tog kluba. Niti sam gledao biografije, niti sam se raspitivao i vršio bezbednosne provere, niti imam ja alate da to radim kao gradonačelnik, ko dolazi ispred sportskog kluba. I vi nećete da prikažete celu sliku, jer ćete videti da je prisutno preko 30 ljudi na tom događaju, možda i više, nego prikazujete samo jednu sekvencu gde sam se ja rukovao sa njih 30, 40 ljudi, čestitao im, obratio im se i to je čitav događaj. Ali, da vas podsetim, taj isti Slobodan Milutinović Snajper je dok sam ja bio gradonačelnik, a ministar unutrašnjih poslova Aleksandar Vulin, uhapšen u Novom Sadu i držan više meseci u pritvoru i osuđen i zbog te osude pobegao iz države i po našoj poternici uhapšen u Španiji. Pa, jel vi stvarno mislite da se tako neko štiti i da se tako nekom pomaže, tako što bude uhapšen, što bude osuđen, što onda on mora da pobegne iz države, a onda vi tražite poternicom da druga država ga pronađe, oni ga pronađu i uhapse? Ja ne bih voleo da mi iko ikada u životu tako pomaže kao što ste vi rekli da sam ja pomagao Slobodanu Milutinoviću Snajperu. Nemam problem, ja sam se sretao sa mnogim ljudima, da vam kažem, imam ja slike gde sam, nažalost, i sa vašim partijskim kolegama na istim slikama. Imam ja sliku gde sam i sa Bojanom Pajtićem na slikama. Možete misliti kako se osećam kada sam sa njima na fotografiji. Šta da radim, takav mi je bio posao. Ne mogu da biram ko se nalazi na kom događaju. To nisu moji prijatelji, to nisu ljudi koji su me posećivali privatno, nisu mi dolazili na slavu, niti ja njima, nismo se družili, nikad se privatno nismo nigde videli, ali sam imao slike i sa onima koji su za mene moralno se više ogrešili o državu i društvo i, u krajnjem slučaju, nisu odgovarali, kako ste i sami priznali. Ovaj čovek je odgovarao i odgovaraće za svoja nedela. I to ga čini drugačijim od onoga što ste vi radili. Vi ste pravili isto štetu za državu, a nikada niste odgovarali. 

ANA BRNABIĆ: Reč ima narodni poslanik Dragan Đilas. Izvolite. 

DRAGAN ĐILAS: Samo ko nikada nije radio može da tera ljude da rade za praznike i nedeljom i da se smeju ovim rečima, kada ti ljudi treba da budu sa svojim porodicama. Samo neko ko ne zna kako izgleda svaki dan raditi osam sati, od 7 do 15 ili 9 do 17 časova, jer nikada nije imao to iskustvo, može da govori kako je osam sati malo. Samo neko ko je osoba koju baš briga za ljude može da kaže da ga je baš briga za one u Čikagu koji su protestovali pre 140 godina, jer su radili 12 do 18 sati dnevno. Njih šest je tom prilikom poginulo, a pet je na suđenjima osuđeno na smrt posle tih protesta. Samo neko koga baš briga za Srbiju može Milošu Vučeviću da da spisak na kome su ovi ljudi koji sede ispred nas i da mu kaže da oni treba da čine njegovu novu Vladu Srbije. Kad kažem, njegovu, mislim na Vučića, naravno, a ne na Vučevića, jer sve Vlade od 2012. godine su Vučićeve Vlade, a ne Dačićeve, Brnabićkine ili Vučevićeve, i sve su nebitne, jer odluke donosi samo on. Zato su vas, gospodine Vučeviću, slušali o tom vašem ekspozeu satima samo oni koji su morali da vas slušaju. Ja vas slušao nisam, jer to što tu piše nema nikakve veze sa realnim životom, a što se vidi iz prethodnih ekspozea. Istina, malo sam potcenio vaše sposobnosti, pa sam došao posle tri sata kad sam mislio da ste završili, a vi ste još čitali. Da ste toliko čitali, kada je bilo vreme, možda biste mogli i Gimnaziju u Novom Sadu da upišete, a ne da idete u Bački Petrovac. O nebitnosti vašoj i takozvanih vaših vlada ću kasnije. Sada ću prvo o rezultatima Vučićevih vlada od 2012. godine. Vučić i Srpska napredna stranka su uspeli nemoguće, uspeli su da ne ispune nijedno jedino obećanje koje su dali pre nego što su došli na vlast 2012. godine. Navešću samo neke. Kosovo. Obećali ste da ćete poništiti sve što je Tadić prihvatio i potpisao, sve, a umesto toga dali ste Albancima i međunarodnoj zajednici sve što je traženo, pa i više od toga. Zbog toga su sever Kosova napustile desetine hiljada Srba, a pre godinu dana im je Vučić dao nalog da napuste lokalne samouprave i kosovsku policiju zbog tablica. Naravno, Kurti je to iskoristio na nelegalnim, nelegitimnim izborima gde je glasalo 3% ljudi i postavio albanske gradonačelnike. Onda je Vučić prihvatio tablice i rekao našim sunarodnicima da se dodatno ponize i da potpišu peticiju, referendume po kosovskom zakonu za smenu gradonačelnika. Kada su ovi raspisali referendume, shvatila se ona bolna istina da je ogroman broj ljudi zbog svega što se dešava ovih 12 godina napustio sever Kosova i da će na tim referendumima jako teško 50% ljudi da glasa da se gradonačelnici smene, pa ste onda pozvali na bojkot te ljude. To je genijalna politika, genijalna politika. Molim ove što ste radili kao izbacivači u diskoteci, pa greškom nekad ušli na vrata DS, a ne radikala, opomenete da mi ne dobacuju. Hvala. Što si se prepoznao, čoveče? Šta ti je? Svašta! Dvadesetčetiri sporne privatizacije će biti istražene do kraja, ni po jednoj se ništa nije desilo, ali su zato privatizovali, odnosno prodali sve što su mogli i Bor i PKB i zemljište po Vojvodini i Beograđanku i Sava centar i … Ostao je još samo EPS, pošto je „Telekom“ toliko uništen da ga niko ne bi ni na poklon uzeo. Borba protiv korupcije. Možete vi da pišete šta hoćete. Srbija je danas po zvaničnim tabelama međunarodnih organizacija po korupciji najgora u Evropi, a odmah posle Rusije i Belorusije. Milijarde evra se ukradu svake godine i svi to vide, SNS, tužilaštvo ćuti. O tome je pričao moj kolega Aleksić vrlo detaljno, pa ne bih ponavljao. Ekonomski razvoj. Srbija je šampion Evrope po inflaciji. Kraj. Dug je porastao sa 15 na 35 milijardi. Plate jesu porasle. To niko ne spori, ali su porasle i u okolnim zemljama. U Crnoj Gori više nego u Srbiji, što treba da znate. Iz Srbije se godišnje iseli oko 100.000 ljudi. Broj dece u srednjoj školi u Srbiji za ovih 12 godina se smanjio za petinu, a broj đaka koji su upisali prvi razred osnovne škole ove godine je za 14% manji nego pre 12 godina. Prošle godine se rodio najmanji broj beba u Srbiji u poslednjih 50 godina, i to su činjenice. Poljoprivreda. Danas se 250.000 ljudi manje bavi poljoprivredom, nego 2012. godine. Zdravstvo. Imamo 7.000 ljudi manje zaposlenih, lekara, medicinskih sestara u sistemu zdravstvene zaštite, nego pre 12 godina. Beograd na vodi. Obećan kao najveći projekat na kome će se zaposliti 200.000 ljudi. To je rekao Aleksandar Vučić, nisam ja, i koji će dizati BDP 5% godišnje. Broj radnika tamo nikada nije prešao dve hiljade i ovaj projekat je, kao što je rekao gospodin Aleksić, jedna od najvećih pljački u Srbiji u ovih 12 godina. Samo vas gledam i moram da vas upozorim da se obraćate čoveku čija su starija deca morala da napuste zemlju zbog laži koje ste o njemu objavljivali. Obraćate se čoveku čiju su mlađu decu tukli u školi, jer im je otac lopov, a zbog vaših laži. Obraćate se čoveku ispred čijih ste stanova, gde žive deca, puštali ona odvratna skandiranja i palili baklje. 

ANA BRNABIĆ: Ljudi, hajde da se čujemo. 

DRAGAN ĐILAS: Ja sam, poštujući ovaj dom, maksimalno tolerantan, maksimalno se suzdržavam. Za vaše dobro je da ostanem takav i da ne počnem da pričam ono što znam pojedinačno o svakom od vas. Ja vas dobronamerno savetujem. Kao što vam kažem da ste najveći lopovi u istoriji ove zemlje i da, iako vi sada vičete ovde, to što vi radite to nije lopovluk, to je kleptomanija, jer vi kradete, a više vam ne treba, da biste ovo što je pričao Miki, da bi Nikola Petrović u Veneciji trošio milione evra za 50. rođendan, pa se oblačili u vremenu srednjeg veka, u kostimima, a to što mi sada dobacujete, jednoga dana, kada vam bude suđeno, ćete se pozivati na mene da niste lopovi, nego kleptomani. To je bolest, pa da vas možda oslobode zbog onoga što ste uradili. Ne dirajte me, najdobronamernije savetujem. Smejte se. Smejte se. Juče ste napravili veliku svečanost jer počinjete gradnju stadiona. Niste ni počeli gradnju dečije bolnice Tiršova dva za koju ste rekli da će biti gotova 2022. godine, ali počinjete stadion. Važnije je da ulažemo u fudbal uz koji idu huligani i kriminal, nego da imamo bolnicu za decu. Važni su kriminalci na tribinama, kriminalci u upravama klubova, Terzić i Vučelić, nego da se spašavaju dečiji životi. Što je najsmešnije i to niste mogli da uradite, ne možete da prevezete autobus iz tačka A u tačku B, nego se on zaglavio tamo u pesku. Pa, vi ste šampioni, bre. Sram da vas bude, ne samo velikog šefa Aleksandra Vučića, nego sve vas koji ovo ludilo podržavate. Ludilo će se nastaviti, jer će ovo biti nova Vučićeva Vlada, Vlada kontinuiteta, što znači da će biti kao i do sada, nebitna, i da će se odluke donositi na Andrićevom Vencu, Bokeljki, Jajincima, da se Ustav neće poštovati. Koliko je nebitno da li imamo Vladu ili nemamo govori činjenica da od 1. novembra imamo tehničku Vladu, šest meseci nema Vlade, mesec dana nema tehničkog premijera, jer je gospođa Brnabić postala predsednica Skupštine. Biće tako isto i u narednom periodu. Vi me slobodno demantuje kad ja kažem da je gospodin Vučević nebitan i neka mi kaže gospodin Vučević koliko puta ga je gospođa Brnabić nazvala šefom, kako je nazivala Aleksandra Vučića, bar sto puta? Koliko puta? Ni jednom. Znate zašto? Niste vi šef, nego ste izvršilac. Inače, da vas još nešto naučim, sramota je predsednika države i predsednika stranke zvati šefom. Pa nije bre ovo automehaničarska radionica, nije ovo kafana pa ima šef sale. Stranka, država ima predsednica. Ono što, jedino vas opravdava, je to što mafija ima šefa, pa možda kad ga zovete šefom malo povezujete sa tim. Kad sam rekao da je gospodin Vučević najbolji kandidat SNS jer je na slobodi i nema poternicu Interpola, gospođa Brnabić je po ko zna koji put nazvala lopovom i kriminalcem. Ja mislim da to nije primereno funkciji koju obavlja, ali navikao sam. Sada već 120 sudija, 140 presuda imam da lažete o meni, ali to nije važno, važan je kandidat koji uz uslove koje sam pomenuo ispunjava još jedan - da ga nema u skaj komunikaciji, jer to bilo jako nezgodno. Nema ga ne zato što nema kontakta sa kriminalcem, videli smo fotografije, već zato što je nebitan, pa ono militantno krilo organizovane zločinačke organizacije koji čine razni Belivuci, Šarići itd, nisu pričali sa njim, nego su pričali sa Oskarom ili velikim šefom. Da je funkcija premijera nebitna govori to da ni gospođe Brnabić nema u toj skaj komunikacijo. Što bi neko sa njom pričao kad se zna da se stvari u Srbiji završavaju razgovorom sa onim istim Oskarom i onim istim Velikim šefom. Preskočiću ove kontakte i sve ostalo u Novom Sadu, reći su samo da po onome što smo videli i čuli, gospodin Vučević je po standardima koji su presvučeni radikali nametnuli idealan kandidat za premijera. Sad kad smo to raščistili da pređemo na kandidate, za kao ministre. Gospodine Aleksić je pokušao da da objašnjenje kako su neki izabrani. Zaista ne postoji ni jedno logično objašnjenje kako se većina ovih ljudi pojavila na spisku za kandidate za ministre, a tek ne postoji objašnjenje kako su neki postali kandidati za baš ta ministarstva koja su dodeljena. Dugo sam razmišljao kako je moguće, recimo, Aleksandar Martinović dobije resor poljoprivrede, a Nikola Selaković resor kulture. Aleksić je pomenuo jedan izraz zovu se „muzičke stolice“ ja mislim da se to desilo drugačije. Da je Vučić okupio najbliže saradnike i da su igrali fote. Znate, onu igru fote? I onda zavrte onu flašu od vina od nekoliko hiljada evra i kaže - neka ova fota bude ministar poljoprivrede, zavrte i pravo na Martinovića, a za kulturu za Selakovića. Ono što mi nije jasno kako je Momirović postao ministar bilo čega? Taj deo mi nije jasan. Nikad. Pazite, on nije deo te ekipe. Znate šta sam zaključio? Zaključio sam da su ljudi ogladneli i neke pice su poručili, došao Toma, doneo pice, u jednoj ruci pice, u drugoj račun fiskalni, tad su rekli ajde ko će da bude ministar trgovine, pravo na to, Vučić kaže – vidiš bre da ima račun, zna to sa plaćanjem, evo ga ministar trgovine, a kad može ova gospođa koja je rekla da avioni u Srbiji nisu leteli dok nije došao Vučić, da bude ministarka, pa što ne može gospodin Momirović, nikakvih problema nema. Ja ne znam čime sam ja leteo decenijama, šta sam radio na aerodromu, šta sam ja studirao te avione, ali evo saznali smo i to. Vidim da je jedan od kriterijuma bio i to postanete ministar ako ste opozicija i pljujete ono zlo, onog Đilasa najviše. Tako je gospođa Tanja Macura o meni svašta pričala, danas je ministarka. Gospođa predsednica „Zavetnika“ takođe, optuživala me je da radim sa Vučićem. Danas su ministri, Jeremić nije još stigao do pozicije ministra, on je samo do goluba pismonoše, ali to je prva faza da u sledećoj Vladi dođe do ministra. Imamo u Vladi predstavnike „Zemunskog klana“, imamo ministarku koja se odricala srpskog državljanstva, tu je i moja školska drugarica Tanja Miščević, ja nikada ne lažem upozorio sam vas, koja je ministar za nešto što se zovu evropske integracije, što u Srbiji ne postoji već godinama. Na kraju, Aleksandar Vulin. Čovek koji se javno hvalio svojim vezama sa FSB, ordenima. Čovek koji je prisluškivao rusku opoziciju, dostavljao snimke, ljudi dobili 25 godina zatvora, saradnik Mire Marković, iz Novog Sada upisao Pravni u Kragujevcu, onaj isti gde je 50% prodaja ispita itd. Tu je i Marko Đurić, poznati tapšač, koji se uklapa u ovu priču odlaska na studije iz jednog velikog grada u drugi. Gospodin Đurić je pokušao da studira Pravni u Beogradu, nisu prepoznali njegov talenat. Prešao je u Novi Sad, studirao je Fakultet za privredu i pravosuđe i brzo stigao do diplome. Znate, kad pogledam ta vaša seljenja zbog škole, meni je onda jasno ovo preseljavanje birača za izbore. Vama je to normalno, kao dobar dan vam to dođe. Pošto ja uvek imam konkretne predloge i izneću sad jedan. Umesto ovih 30 i nešto ministara, ovde ima tri ministara, premijera. Siniša mali da bude prvi potpredsednik i ministar. On je idealan, on nema ni jednu aferu, u pravu je gospodin Vučević. Bugari su rekli da se falsifikat, bugarski grafolog rekao da su potpisi falsifikovani. Evo, to je kraj vica. Nije bugarski grafolog iz Sofije, nego bugarski grafolog iz Plovdiva. Gde ste ga našli, ljudi, stvarno? Svaka vam čast. Onda i da uz njega tu bude još i Goran Vesić. Ja mislim da je to fer da bude neko ko može da zabavlja narod ovim snimcima, da ne bude dosadna ta Vlada. Uostalom, on je od retkih koji ima veze sa svojim resorom. Naime, on je ministar građevine, verovatno zato što živi u građevini koja je građevinski fenomen. Ozakonjena pre nego što je izgrađena i u njoj kvadrat košta 5.000 evra tamo u Kursulinoj ulici, ali dobro. To bi bila kompaktna Vlada, a ne ova sa 30 i nešto minstarki i ministara, koja neće stići da se upoznaju, a Srbija će morati na nove izbore, jer su ovi gospodo bili neregularni, pokradeni, jer je SNS kroz medije, pritiske, kupovinu glasova, dodavanja listića ukrao bar 800.000 glasova. Nemojte nas svađati sa našim kolegama koje na neke izbore izlaze. Mi svi isto želimo, a to je da se vlast promeni, a u ovom trenutku se ne slažemo oko način kako ćemo do toga doći. Proći će i ovo, složićemo se opet. Za kraj, dozvolite mi da iznesem još jedan predlog, čudi me kako se Vučić toga nije setio, bio je preopterećen, pošto je sada prekasno gospodine Vučeviću za nove kandidate za Vladu, ja predlažem da imamo jednu rekonstrukciju već u maju i da u Vladu uđu Mile Dodik, predsednik Republike Srpske i Nenad Nešić, ministar policije. Kakve veze ima što je ovaj ministar policije u Bosni, a Dodik predsednik Republike Srpske? Kad mogu obojica da glasaju u Srbiji na izborima, Nešić čak i na lokalnim, što ne bi mogli da budu i u Vladi? Dodik je inače na svim dešavanjima u Srbiji više ovde nego u Republici Srpskoj. On da bude umesto Vulina, a Nešić umesto Dačića. E sad, pošto se Ivica malo teže odriče ovih funkcija, ako on ostane bar Dodik da uđe. Imam ja ozbiljan razlog za to. Inače, ovaj prethodni ministar Gašić, poslali ga u vojsku, što bi rekli Srbi „izmakli mu ćilimče“, sad je na kapiji. Isto je prošao Nebojša Stefanović, videćemo gde će da završe. Znate zašto predlažem još Dodika? Ova Vlada neće ekonomski pokrenuti Srbiju, jer nema znanja za to. Neće zaustaviti korupciju, niti se boriti sa kriminalom, ne mogu sami protiv sebe. Neće uraditi ništa da se poboljša stanje u zdravstvu i prosveti, jer to je nemoguće sa njima. Neće zaustaviti pad nataliteta, niti zaustaviti odlazak ljudi iz Srbije, ni preporoditi poljoprivredu, ni razviti energetski sektor. Neće uraditi ništa za domaće privrednike jer ih ne interesuju, osim ako nisu njihovi. Dakle, neće uraditi ništa dobro. Pošto će biti još crnje i gore nego što je sada, dajte bar da imamo dva člana Vlade, Dodika i Dačića, koji vole da pevaju, pa kad već tonemo kao Titanik, da dok tonemo slušamo pesmu, možda nam bude lakše. Hvala. 

ANA BRNABIĆ: Dobro, 20 minuta vašar taštine, red ličnih uvreda, red uvreda na račun Bugarske. Jednino što mogu da očekujem da će i ambasada da ne reaguje, Bugarska, ali se sve svelo na lične uvrede i lične uvrede i lične uvrede. Dobro. Po Poslovniku, izvolite Dejan Bulatović. 

DEJAN BULATOVIĆ: Poštovana predsedavajuća, poštovani narodni poslanici, kandidati za ministre, poštovani mandatari, poštovani građani Republike Srbije, moram da vas podsetim, reklamiram član 107. Poslovnika i moram da podsetim građane na nekoliko stvari. Pre nego što čovek, moj prethodni govornik uperi prst u bilo koga i spočitava bilo šta, mora samo da kaže da li je tukao psa u mom dvorištu i da li hoće da pokažem mu taj snimak, da li hoće da pokažemo taj snimak. Taj čovek, mora da kaže da li me je gurnuo u robovlasnički sistem, tako što mi je nabio menice, može da se moli Bogu, naravno, to je dobro, Bog će mu možda oprostiti grehove, ali ja neću, jer me je zavio u crno i politički i naravno materijalno i to ću mu dokazati. Taj čovek da kaže da li je tukao taštu, da li je tukao svoju suprugu, da nam kaže, to smo čitali u medijima, da kaže taj čovek da li poznajem njega, da li sam mu bio potpredsednik i da li sam ga u nekoliko puta, jer je fizički želeo da ugrozi neke ljude, da li sam to sprečavao? Gledam ga u lice. Gledam ga u oči. Da li njegov izliv besa kada dobije, da li je mogao nekada da se kontroliše ili smo morali mi koji smo njemu bili bliski da stanemo i kažemo – polako, smiri se, nemoj to čoveče. Da li je taj prethodni govornik kada smo bili na sudu, da li kada je rekao ono što je imao odmah tražio sudiji da ode, da se ne bi suočio sa mnom, sa istinom, a građani Srbije samo da nam kaže još jednom, gledam ga u oči, da li je tukao psa u mom dvorištu? Ako kaže da nije, da li hoće, da li pristaje da pustim snimak Srbiji, gde je tuče pesnicama svog psa, da njegova ćerka plače i moli ga, nemoj tata to da radiš. Da li to možemo da uradimo? Da li Srbija treba to da sazna, da čujemo kakav je to čovek, koji čuva životinje? 

ANA BRNABIĆ: Ne pominjite decu. Ne pominjite decu. Ne pominjite decu. I postoje crvene linije. Moraju da postoje crvene linije. Član 103. Poslovnika – oduzimam vreme od poslaničke grupe. Ne pominjite decu, ja vas molim. Povreda Poslovnika, kako god, dobro, loše. Nije im mesto ovde. Po Poslovniku Radoslav Milojičić. 

RADOSLAV MILOJIČIĆ: Hvala uvažena predsednice. Dame i gospodo, kandidati za ministre, uvaženi mandataru, poštovani građani Srbije, reklamiram član 106. jer prethodni govornik nije govorio o tački dnevnog reda. Govorio je 20 minuta uvreda na račun svih nas, uvreda predsednika Aleksandra Vučića koji ima najveće poverenje građana. I ponoviću, govorio je 20 minuta. Za tih 20 minuta, poštovani narode, dok je 500.000 vas ostavio bez posla, za tih 20 minuta dok je bio na vlasti je krao 2.400 evra. Za vreme govora prethodnog govornika od 20 minuta u njegovo zlatno doba za njega, njegove prijatelje, njegove tajkune, njegove džepove ste vi građani ostali siromašni za 2.400 evra. Govori nam čovek o poštenju koji je dnevno krao 172.000 evra, koji je priznao da je ukrao i da ima 619 miliona evra, a koliko ima onoga što nije prijavio. Govori nam čovek koji je trpao naše sunarodnike i naše sugrađane, naše prijatelje rome u autobuse. Sve to postoji snimljeno. Govori nam čovek čiji je prijatelj i glavni gradski menadžer Aleksandar Belić osuđen i bio u zatvoru za korupciju. Zašto? Samo zato što je bio hrabar i na sebe preuzeo marifetluke gospodina koji je bio prethodni govornik i koji je ojadio vas poštovani narode za 619 miliona evra. Dok ste vi bili sve siromašniji za vreme njegove vladavine, 500.000 ljudi je ostalo bez posla i Srbija će ići napred uprkos tome što ste vi uradili za vreme vaše vlasti. Hvala. 

ANA BRNABIĆ: Dobro. Pod jedan, poštovani narodni poslaniče, upravu ste, u prvom delu. Povredila sam Poslovnik. Pustila sam da govori o svemu osim o tački dnevnog reda. Da sipa ad hominem uvrede ovako redom, pa je stigao i do Bugara. Da li želite da se izjasnimo? U redu. U drugom delu nije bio Poslovnik. Tako da ću u skladu sa članom 103. oduzeti vreme od poslaničke grupe. Idemo dalje. Ko hoće Poslovnik? Irena Živković, izvolite. 

IRENA ŽIVKOVIĆ: Poštovana predsedavajuća, reklamiram član 27. Poslovnika – predsednik se stara o primeni Poslovnika i redu. Molim vas, ja sam po prvi put u sazivu, iskreno sam bila oduševljena vašim vođenjem sednice juče i na prošloj sednici. Ovo što vi sada radite je ispod svakog vređanja i dostojanstva, ispod svakog nivoa i vašeg i našeg i građana koji ovo gledaju. Dakle, vi dozvoljavate da ovi ovde ljudi, moje kolege poslanici vređaju građane Srbije tako što im nije dovoljno da preko svih medija, preko televizija, preko novina vređaju Dragana Đilasa. Sada oni govore o Draganu Đilasu kao da je on mandatar, kandidat za ministra. To što sa ove strane opozicija kritikuje vaše kandidate, kandidate gospodina Vučevića za ministre, to je tačka dnevnog reda. To su činjenice i na to imamo pravo. Kada odgovarate i kada vređate ljude koji kritikuje ministre i govore iz kog razloga misle da možda ne mogu da budu ministri, vi kršite Poslovnik, vi pričate van tačke dnevnog reda. Molim vas, svi poslanici su urlali sa one druge strane dok je gospodin Dragan Đilas uredno govorio, molim vas da vodite red. Hvala vam. Ne želim da se izjasni Skupština o tome. 

ANA BRNABIĆ: Hvala. Dakle, vi niste čuli kada je gospodin Đilas pričao da je Aleksandar Vučić šef mafije? Čuli ste? A to nije vređanje? Jel ste čuli kada je govorio da je ovo organizovana kriminalna grupa? Čuli ste i to, ali to takođe nije vređanje, nego je to lepše i bolje od onoga što su ljudi replicirali koristeći Poslovnik, pa sam im zato oduzela vreme od poslaničke grupe, jer nije bio Poslovnik. Hajde samo da imamo minimum jednakih standarda. Važi? Dogovoreno. Da li želi još neko po Poslovniku? Marinika Tepić, izvolite. 

MARINIKA TEPIĆ: Član 108. stav 1, red na sednici. Verovatno ćete nastaviti da pravite ovakav nered, tako što ne primenjujete jednake aršine. Ovde se, predsednice Narodne skupštine, govori o izboru ljudi, a ne o predmetima, a ne o delovima nameštaja ili inventara u ovoj sali, dakle, ljudi sa imenima i prezimenima. O njima se govori u ličnom svojstvu. Ja mislim da je to najlogičnija stvar. To što neko pominje Aleksandra Vučića, smatrajući da je kriv za nešto ili ne, a vi smatrate da je loše što nije ovde da se obrati, ja koliko znam on je predložio za mandatara Miloša Vučevića. Neka izvoli Miloš Vučević da odgovori. Kako je ubedio Aleksandra Vučića da ga predloži za mandatara? Vrlo jasna veza. Ne vidim nikakav problem u tome. Ne možete vi da nam govorite da ne govorimo ad hominem i da ne govorimo lično o nekome, kada se ličnosti biraju, osim ako vi ne želite da unizite kandidate za ministre i mandatara. Hvala. 

ANA BRNABIĆ: Dobro, ovo takođe je bila zloupotreba Poslovnika, tako da i vašoj poslaničkoj grupi oduzimam ovo vreme. Idemo dalje. Replika, Đorđe Komlenski. Izvolite. 

ĐORĐE KOMLENSKI: Zahvaljujem. Da li ste za 20 minuta ovih bljuvotina čuli ipak jednu jedinu reč o Kosovu i Metohiji? Ništa smisleno, ništa pametno. Znate zašto? Onaj koga podrži šiptarski lobista Danijel Server, deklarisani lobista, koji je tražio, molio građane Srbije da glasaju za Đilasa na izborima, nema pravo nikakvo da govori o Kosovu i Metohiji. Isti taj Dragan Đilas nema pravo da priča o radnicima i radničkom pravu. U vreme kada je bio gospod bog u Beogradu, njegova firma je imala njegov nalog da svim honorarcima isplaćuje honorar preko raznoraznih preduzetničkih radnji, kako ne bi platili poreze i doprinose na njihov rad. Oni koji nisu mogli da se snađu ili nisu, smej se, imam dokaze, oni koji to nisu hteli, umanjivan im je honorar za više od onoga koliko su bili porezi doprinosi. Ja se stvarno trudim da ovo nežno kažem, da se čovek ne rasplače. Ima valjda u psihijatriji neki termin za to kada se neko ko tuče tasta, ko tuče čoveka u Ralji samo zato što ga pita gde je voda koja je obećana, kada se rasplače nad svojom tužnom sudbinom jer mu neko kaže da je lopov. Evo, ja vam to ne govorim ni brutalno, ni agresivno. Vi niste lopov, vi ste otac rijalitija u Srbiji i vi ste jedna obična lopurda. 

ANA BRNABIĆ: Replika, Milenko Jovanov. 

MILENKO JOVANOV: Nažalost, jeste govorio o Kosovu i Metohiji, ali nema apsolutno nikakvo pravo da govori o Kosovu i Metohiji onaj ko je dozvolio, odnosno naredio ili usvojio na organima svoje stranke dao nalog svojoj potpredsednici da na, šta je ovo neki forum, zapadni Balkan, potpiše ovu deklaraciju. Evo je deklaracija, u kojoj se svi oni zajedno, uključujući i tu stranku i druge socijaldemokratske stranke Balkana, zalažu za što brži ulazak tzv. Kosova u EU. To vam je politika njihova o Kosovu. Šta god vam oni pričali, to im je politika. Što se tiče „Beograda na vodi“, zanimljiv je ovaj kopernikanski obrt, ali gospodine Vučeviću, gospođo Brnabić, tome prisustvujemo već dva dana, kaže ovako – „Beograd na vodi“ nije marketing, već lepa saradnja grada i države, datum 16. avgust 2013. godine. Ko je bio gradonačelnik? Evo, kviz pitanje, da probamo da saznamo ko je bio gradonačelnik i ko je govorio o lepoj saradnji grada i države. Kaže dalje. Ima još interesantnija situacija. Kaže – „Beograd na vodi“ i metro promeniće sliku grada. Kaže – danas je sa prvim potpredsednikom Vlade Aleksandrom Vučićem postigao konsenzus o značaju projekta „Beograd na vodi“, koji bi uz metro mogao da promeni sliku grada. Pa ko je bio taj gradonačelnik koji je sa prvim potpredsednikom Vlade dogovarao sve ovo? Pa isti ovaj koji je doživeo kopernikanski obrt, pa sada priča nešto drugo. Dalje nam priča o tome kako je sve u Srbiji postavio Aleksandar Vučić. A ja pitam sada – a Košarkaški savez? Jel i to postavio Aleksandar Vučić ili je to bio najjači bedem opozicione borbe na čelu Košarkaškog saveza Srbije, najveći opozicionar? Ili je i to u dogovoru sa Aleksandrom Vučićem? I na kraju krajeva, samo da zamolim i da reagujete ubuduće, hajde da se ne dozvoli to vređanje Republike Srpske, hajde braći koja su danas pod strašnim udarom da olakšamo, a ne da im otežavamo, da ih ovde napadaju oni koji su ih prozvali da ih je 40.000 došlo ovde da glasa i da su oni odlučili sudbinu ovih ili onih izbora. Ima svi da glasaju, ako žele da glasaju, to su Srbi, ovo je njihova matična država, ovde oni nisu uljezi, oni su naša braća i sestre i uvek su dobrodošli, ma šta oni govorili. 

ANA BRNABIĆ: Replika, Dragan Đilas. Borko, vi ste se javili. Onda ide prvo povreda Poslovnika, izvinite. 

BORKO STEFANOVIĆ: Član 108, predsednice. Govornik gospodin kolega Komlenski je upotrebio takav izraz direktno se obraćajući Draganu Đilasu da ste vi, kršeći član 108, morali reagovati i izreći mu minimum opomenu. I vi to sigurno dobro znate. Jer ono što je on uradio je samo kulminacija onoga što slušamo evo drugi dan, neprekidno dobacivanje, gde vi, doduše, nekad reagujete, moram da kažem, ali u većini slučajeva ne reagujete. Ovo je, recimo, bio eklatantan jedan primer, gde se čovek direktno obraća Draganu Đilasu i upotrebljava izraz koji ja neću ponoviti, jer je odvratan. I vi niste reagovali, niste ga opomenuli, a morali ste da ga opomenete, ne samo verbalno, već da mu izreknete opomenu. Pa rekao je – ono što si ti. A da ne govorimo o tome da ovde sve vreme dobacuju i kada se jave za povrede Poslovnika, to neprekidno zloupotrebljavaju koristeći, kao što vidite i čujete, za replike. Hvala. Ne tražim da se izjasni Skupština. 

ANA BRNABIĆ: Moguće je da sam propustila, izvinjavam se ako je moja greška, ali prihvatam da je moja greška. Izvinite, molim vas. Replika, Dragan Đilas. 

DRAGAN ĐILAS: Mnogo laži ste izneli, sudovi u Srbiji su pokazali šta je istina, šta nije od ovih reči. Mnogo ste me vređali, ali na to sam navikao sve ove godine. „Beograd na vodi“ je izgledao drugačije u prvom projektu, zgrade do dva sprata i tad nije bio vlasništvo dve trećine stranih firme, o tome se tad nije pričalo. Za predsednika Košarkaškog saveza izabran sam 2011. godine, na predlog pokojnog Bore Stankovića i predlog Zvezde i Partizana. Rezultati poznati. U gradu Beogradu smo napravili devet osnovnih škola, četiri doma zdravlja, hiljadu kilometara ulica asfaltirali, tri mosta, otvorili 40 i nešto obdaništa, davali trinaestu penziju, imali besplatne udžbenike, dva kompleta, otvorili porodilišta, zemunsko i ovo gore na Dedinju, svašta smo uradili. Moj saradnik Aleksandar Bjelić, najbliži saradnik, nije osuđen za Bulevar. Devet puta su dizali optužnicu, devet puta je apelacija poništavala, sad deseti put, to je rekord. Nemojte se dalje sramotiti. Most je proglašen najvećim građevinskim poduhvatom u Evropi te godine i ja sam na to ponosan. Sve ovo što su pričali, ova gospoda iz JUL-a, radikali i ostali, o tome kako je bilo grozno u vreme kad sam ja bio vlast u Beogradu, ja ću vam reći samo jednu stvar - poštovana gospodo, radio sam koliko sam mogao, nešto dobro, nešto loše, ali zbog moje politike nijedna majka u Srbiji crninu nije obukla, a zbog vaše politike desetine hiljada su obukle crninu zbog poginulih sinova koje ste u rat gurnuli, najviše vi iz JUL-a, gospodo, iz JUL-a, SPS-a i radikala. Hvala. 

ANA BRNABIĆ: Reč ima Milenko Jovanov. 

MILENKO JOVANOV: Poslovnik – dostojanstvo. Mislim da ste na ovo morali da reagujete i da presečete iz prostog razloga što je ovo narativ koji je jako opasan. Dakle, ovo je uvredljivo za državu Srbiju i sramota je da se ovakve reči kažu u ovom parlamentu, jer nije ni zbog koga u Srbiji ni jedna majka zakukala, nego se srpski narod branio na vekovnim ognjištima na kojima je živeo i u Hrvatskoj i u Bosni i Hercegovini, a to što je neko branio sopstveni narod, ne može biti greh, nego u svakom slučaju, može biti samo nešto što treba pozdraviti. Dakle, ne može se napadati neko zato što je narod branio, nego treba postaviti pitanje onima koji ga nisu branili gde su bili kad se branio srpski narod. Hvala. 

ANA BRNABIĆ: I to ste u pravu. Reč ima Miloš Vučević. Izvolite, mandataru. 

MILOŠ VUČEVIĆ: Hvala lepo. U jednoj stvari ste bili pošteni i dostojni i rekli ste da niste ni slušali ni čitali ekspoze, a dali ste sebi za pravo, i poslanički mandat vam to daje, da razgovarate o onome što niste ni čitali, ni slušali, ni pratili jer vas to ne interesuje. Vi apriori znate šta je plan Vlade, jer na taj način svakako pokušavate da obesmislite sve ono što država Srbija treba da radi u narednom periodu, a suštinski ste obesmislili vaš politički nastup jer pričate o nečemu o čemu ništa ne znate i bavite se pretpostavkama, bavite se nagađanjem i, pre svega, ste se bavili prošlim vremenima, što je naravno meni šlagvort kada pričamo o tim prošlim vremenima da se osvrnemo malo na njih i da ih analiziramo. Počeli ste opet udvorički prema ljudima o kojima nikad niste mislili, govorim o radnicima, da, zaboga, eto mora da se radi 1. i 2. maja. Ne mislim da narodni poslanici zbog toga su kažnjeni jer mnogo drugih radnih dana kada drugi ljudi rade narodni poslanici nisu bili u zasedanju. Ako mislite na administraciju i zaposlene u Narodnoj skupštini, što sam i sinoć čuo, da smo njih kaznili, pa vi ste baš lepo pokazali kako se brinete o njima time što ste ih gađali toalet papirom i vređali prošli put. Toliko se brinete o zaposlenima u Narodnoj skupštini i prosto ste zabrinuti za njihova radnička prava, što moraju da rade 1. i 2. maja. Neće plakati zbog toga, ali su plakali kada ste ih gađali i vređali prošli put na sednici Skupštine Srbije. Tada kada ste vi vodili državu zaista ljudi nisu ni morali da brinu da li će imati vremena za odmor pošto je 500.000 ljudi bilo manje zaposlenih, pošto je minimalna zarada bila 15.170 dinara, pošto je inflacija bila 11,4%, a kurs ste potpuno uništili, kurs dinara u odnosu na evro, sa 83 dinara na 123 dinara. Stopa nezaposlenih mladih je bila 56,3. Javni dug, opet pravite privid i ne govorite o onome što je činjenica i što je istina, javni dug je iznosio 79% BDP koji je na godišnjem nivou bio 33 milijarde evra. Danas nam je javni dug, odnosno na kraju prošle godine 47,6% BDP koji je 70 milijardi. Da vam prevedem ja na jednostavniji rečnik – jedno je kada porodica ima platu od 50.000, ili član porodice ima 50.000 dinara platu, pa se zaduži 20.000, a jedno je kada ta porodica ili član porodice ima platu od 100.000 dinara i zaduži se 35.000 dinara. Nominalno deluje da se više zadužio, ali više zarađuje, jača mu je osnovica i mnogo lakše održava i servisira taj dug. To su elementarne stvari, a vi se predstavljate, i uvek ste se predstavljali, za nekog ko dolazi iz sveta biznisa to bi morali znati. Naš rast, odnosno rast našeg BDP-a nam otvara prostor da uzimamo one kreditne linije ili procese zaduživanja koji nam daju dalju razvojnu šansu Srbije. I tu je druga ključna razlika. Kada ste se zaduživali, kada ste pravili ovaj javni dug od 79% vi ste ga trošili na javnu potrošnju, a mi koristimo kreditne linije na razvoj infrastrukture, na razvoj privrede, na jačanje privrednog ambijenta Srbije i stoga rastu plate i penzije, a ne iz javnog zaduživanja. Zato danas Srbija ima daleko, daleko zdraviju i bolju ekonomiju. Pomenuli ste Kosovo i Metohiju. Neverovatno mi je da ste se dotakli te teme, jer ste baš vi pričali najpohvalnije o Aljbinu Kurtiju kada je po drugi put izabran za predsednika tzv. vlade Kosova. I za njega ste rekli da je principijelan političar sa kojim bi se mogao postići dogovor. Pa, videli smo kako smo postigli dogovor s Kurtijem, tako što nas je sve manje, sami ste rekli. Vi Srbiji stavljate na teret, vi predsedniku države i Vladi stavljate na teret to što Kurti radi i što proganja, proteruje, vrši pogrom nad Srbima, hapsi, upucava, a Međunarodna zajednica suštinski ćuti o tome. A vi ste sami Aljbina Kurtija ocenili kao principijelnog i kooperativnog čoveka s kojim može da se priča. Deset godina smo odlagali ono što je vaš potpredsednik potpisao, a tiče se tablica i ličnih dokumenata. Deset godina smo odlagali da se to ne implementira. Isto tako, da vas podsetim da je u tom mandatu od administrativne linije neko pokušao da pravi granični prelaz i hvalili se time i prikazivali to kao uspeh u pregovaračkom postupku, a onda ste napravili najkardinalniju grešku koju danas skupo plaćamo i zbog koje smo svi zajedno u velikoj muci, a to je da ste pregovarački postupak oko Kosova i Metohije izmestili iz UN u EU, znajući kakav je politički, geopolitički ambijent u EU u odnosu na UN i koliko je teža pozicija Srbije u procesu pregovora ili razgovora sa Prištinom pod pokroviteljstvom EU. I to mislim da govori o tome koliko ste principijelni, kako sve vreme sebe predstavljate i da vi govorite uvek istinu. Dakle, 24 sporne privatizacije. Pa, znate šta, saglasan sam da nije utvrđena odgovornost, nažalost, to je pitanje za pravosudne organe, ali sam saglasan sa pokojnom Vericom Barać koja je rekla da je to bio kriminal, a ja da dodam, to je kriminal koji je bio u doba kada je nekada vaša zajednička stranka, jedinstvena stranka, vodila državu. Te 24 sporne privatizacije su se desile u vašem vakatu, a ne u doba od kada je SNS ili Aleksandar Vučić odgovorni za državu. Pa mi nije jasno iz kog osnova vi spominjete da nije utvrđena odgovornost, osim ako kritikujete pravosuđe i tužilaštvo? S te strane bih mogao da razumem, ali ako govorite i ukazujete da su te privatizacije sporne, onda suštinski politički napadate politiku, stranku kojoj ste sami pripadali, vodili, jedni druge često isključivali i na čudan način kvalifikovali, a posle se svi ujedinili. Tiršova, rekli ste gradimo Nacionalni stadion, a ne gradimo Tiršovu 2, gradimo i Nacionalni stadion, a za šest dana, evo merite, kad prođe Vaskrs, počinje izgradnja Tiršove 2, kao što smo i rekli. Evo, nek ostane zabeležno, može svako da pogleda šta i kako će biti i šta je istina, da li ono što ste vi govorili ili ono što sam ja rekao. Spomenuli ste zdravstvo, zdravstvo koje se isto suštinski nadovezuje na pitanje ekonomije i snage jedne države. I tu su pokazatelji vrlo egzaktni, 2012. godine lekar opšte prakse u Srbiji je imao 53.931 dinar mesečno platu, januara 2024. godine lekar opšte prakse u Srbiji ima 148.608 dinara, medicinska sestra u Srbiji je te 2012. godine imala 32.454 dinara platu, medicinska sestra u našoj državi januara 2024. godine ima 80.193 dinara platu. Rast plata za lekare opšte prakse je 120%, a rast plata medicinskih sestara u ovom periodu od 12 godina je 147%. Valjda i to treba da simboliše ili signalizira da je Srbija na lošem putu i da propada. Spomenuli ste i Bugarsku, članicu EU. Ne znam što ste je vređali, što ste o Plovdivu tako negativno govorili. Mislim da to nije mali grad i nisam siguran da nema eksperte, grafologe, istražne organe, ne znam ko je i šta je vama dalo za pravo da vi ocenite da li Bugarska i njene institucije imaju kredibilitet da utvrđuju relevantne činjenice koje se tiču baš za događaje u Bugarskoj. Vi ste imali zanimljivu ekskurziju sa Bugarima, pa ste tako „Junajted mediju“ prodali nekom Bugarinu za 25 miliona evra a onda, gle čuda, taj Bugarin je vrlo brzo izvršio dalju tranziciju pa prodao istu tu firmu za 100 miliona evra Draganu Šolaku. Eto te Bugarske iste koju ste spomenuli. Nije vama ona tako strana i neprijatna i gadna, nego kad vam odgovara i te kako je mogla da vam odradi posao. Voleo bih da ste se svi zajedno izjasnili po ključnim pitanjima o kojima sam govorio u ekspozeu. Ni reč od vas nisam čuo oko prijema Kosova tzv. Kosova u Savet Evrope. Ni reč niste rekli oko Rezolucije u UN gde pokušava da se žigoše ceo srpski narod i pre svega Republika Srpska, ali sa ozbiljnim političkim i pravnim konsekvencama za našu državu i za celokupni srpski narod. To niste spomenuli, jer ne smete to da dotaknete da se ne bi zamerili onima kojima treba da podnesete račun kako i šta radite i šta govorite, kao što je bilo u Srbiji, nažalost, do 2012. godine. Oko masnih fota. Igrate se vi masnih fota oko izbora, pa negde učestvujete, negde ne učestvujete, u zavisnosti da li je grad, gradska opština ili je drugi grad, pa malo sednete na stolice, malo ustanete sa stolice. To su masne fote kojim vi zamajavate građane i ponižavate građane Srbije, jer time potpuno obesmišljavate sve što pričate o izbornim uslovima i izbornim procesima, jer je nemoguće da izborni procesu u jednom gradu su ovakvi, a u drugom gradu drugačiji. Nije moguće, jer je isti birački spisak, jer je isti ambijent, jer je ista država. To je prazna priča. Vama ista pravila odgovaraju na nivou grada, na nivou gradskih opština ne odgovaraju, pa vam u jednom gradu bolje odgovaraju, pa vam u drugom gradu manje odgovaraju. To nije zasnovano na relevantnim pravnim i političkim činjenicama, nego na istraživanju javnog mnjenja, pa procenjujete tamo gde vam je bolje da izađete izlazite, tamo gde vam nije dobro, gde ćete doživeti loš rezultat, tamo nećete da izađete. Ni Bog otac ne može da shvati gde vi izlazite, ko izlazi, ko sa kim izlazi, zašto izlazi ili zašto ne izlazi. Pre svega se ne razume zašto neko ne izlazi. To su masne fote koje vi igrate svaki dan da bi zauzeli neko odborničko mesto, ili neku poziciju u lokalnoj vlasti ili lokalnoj samoupravi, a možete građani Srbije zamisliti šta bi bilo kada bi pravili vladu, kakva bi to bila igrarija, kakva bi to bila rašomonijada, kakva bi to bila, izvinite na izrazu, zaista sprdnja sa našom državom. Ne daj Bože da takvo vreme više ikad dođe. Ne ponovilo se ono što nam se dešavalo do 2012. godine, daleko bilo, nek to ostane istoričarima da ocene, a mi da idemo napred, u bolju i izvesniju budućnost. 

ANA BRNABIĆ: Hvala vam. 

DRAGAN ĐILAS: Replika.

ANA BRNABIĆ: Na osnovu čega replika? Bio je odgovor na sva ona pitanja, nije vas spomenuo. Izvolite, dva minuta. 

DRAGAN ĐILAS: Hvala lepo, gospođo predsednice. Što se tiče Saveta Evrope, stav Stranke slobode i pravde i Jelene Milošević u Strazburu, i gospođa Brnabić je to javno rekla, je naravno protiv. Što se tiče rezolucije UN, stav SSP-a je naravno protiv. Što se tiče tablica i toga, Borko Stefanović ništa slično nije potpisao. Što se tiče pregovora, statusno bi trebalo da budu i dalje u Savetu bezbednosti i zato je i predsednik Vučić mogao da govori tamo i pre nekog vremena. Ovo je trebalo da bude tehnički. Što se tiče Aljbina Kurtija, tu ste u pravu. Ja uvek kada pogrešim javno priznam. Očekivao sam od njega, kao čoveka koji je išao u zatvor zbog svojih nekih stavova, a kada uzme neku vlast dole, da se ponaša kao neki Rugova ili Demaći. Nažalost, on se ponaša kao pravi zločinac, što ima za posledicu zaista mnogo toga lošeg što se dešava našem narodu na Kosovu i Metohiji i svu se oko toga možemo, oko jedne stvari, složiti. Što se tiče ostalih stvari, nisam bio vlast, bio sam gradonačelnik. Bio sam potpredsednik DS i prihvatam deo odgovornosti. Što se tiče Tiršove, odlično je što počinje da se gradi, ali je problem što ste obećali da će biti gotova 2022, a sada je 2024. godina. Prvo ste krenuli stadion, pa Tiršovu, ali ja za sve što je dobro, uvek kažem - dobro je, bolje da počne da se gradi ikad, nego nikad i daj Bože da bude što brže gotova i da deca dođu tamo. Pobedio sam Vučića 2012. godine, stavljajući svoje ime u ime liste u Beogradu, najtežeg političkog protivnika, i tu ćemo se svi složiti ovde, jer niko ne misli o njemu da nije pametan i jako dobro zna šta radi, ali samo je pitanje rezultata. Ne bih govorio o svojoj kompaniji, o platama. Prođite ulicama Beograda i pogledajte kako se odnose zaposleni u gradskim preduzećima koji su svi primljeni za stalno, pa da govorimo o radnicima. Za kraj, nisam govorio o masnim fotama, gospodine Vučeviću. To su one fote sa nekim seksualnim tamo dešavanjima. Ja sam govorio o običnim fotama, bez toga, pa vas molim da to primetite. Ne želim da ulazim u to kako ste došli do ovih masnih, zaista. Hvala. 

ANA BRNABIĆ: Hvala. Reč ima Miloš Vučević. 

MILOŠ VUČEVIĆ: I vama je i meni i svima, ne samo u skupštinskoj sali, nego u celoj Srbiji, je poznato da niste bili samo gradonačelnik grada Beograda. Vi ste obavljali važne i ozbiljne poslove na nacionalnom nivou. Bili ste ministar za nacionalni investicioni plan ili program. Bili ste direktor te kancelarije kod predsednika za kapitalne investicije. Vi ste bili i te kako uključeni za ključne infrastrukturne razvojne projekte koji se doduše nisu izveli, koji se nisu desili, ali ste trebali da ih vodite i bili ste zaduženi za njih. Očigledno ne toliko uspešno za državu, verovatno mnogo uspešnije za vas. Kažete da ste pogrešili oko Kurtija, jer ste računali da je bio u zatvoru, pa da će tako resocijalizovan izaći i shvatiti da treba da živi u multikulturalnom društvu. Da vas podsetim, Aljbin Kurti je bio u zatvoru zbog secesionizma. Nisu to bili njegovi obični politički stavovi, nego se čovek zalagao da se Kosovo i Metohija otcepi od Srbije. On je bio osuđen zbog terorizma. On je bio osuđen zbor rušenja ustavnog poretka države Srbije. Nije čovek osuđen zato što je švercovao dve paklice cigara ili je ne znam šta drugo radio u pogledu saobraćajne odgovornosti ili privrednih čak prestupa, nije ni bitno. Čovek je rušio državu. Šta ste mislili kako to da kada izađe iz srpskog zatvora? Izašao je u doba kada ste svi zajedno i ovi kao navodno desni i vi navodno levi bili odgovorni za državu, pa pustili tih 1.800 terorista koji nas i danas muče, dobar deo njih i proteruju Srbe, a ranije nam samo ubijali policajce, vojnike i proterivali Srbe, ali vi ste da bi se dodvorili nekome spolja ih sve amnestirali. Kada kažete da je Srpska lista polagala zakletvu u Prištini, da vas podsetim, prvi Srbin koji je, barem imenom i prezimenom, položio zakletvu je Goran Bogdanović. Prvi ministar poljoprivrede u tzv. kosovskoj vladi, a posle i potpredsednik vaše stranke, neko ko je bio direktno deo vaše politike, prvi koji je položio zakletvu u Prištini, a po imenu i prezimenu je Srbin je bio Goran Bogdanović. Završavam sa onim što ste obećali, a možda ispunite, do sada niste, evo prilike da to učinite, javno ste obećali da ćete se povući iz politike kada prosečna plata u Srbiji bude 800 evra, a stopa nezaposlenosti ispod 10%. Uslovi su ispunjeni. Na vama je da ispunite ono što ste obećali. Hvala vam lepo. 

ANA BRNABIĆ: Hvala. Reč ima Milenko Jovanov. Izvolite. 

MILENKO JOVANOV: Poštovani gospodine Vučeviću, poštovane koleginice i kolege narodni poslanici, za našu poslaničku grupu je vrlo važno ono što ste rekli u samom uvodu i u vašem ekspozeu, da se ovde radi o Vladi kontinuiteta. Radi se o kontinuitetu politike koja je napravila rezultate na svim poljima. Iskreno rečeno, da nema tog kontinuiteta ne bi bilo ni podrške naše poslaničke grupe. Vrlo je važno da se nastavi politika koju je predsednik Vučić definisao, kojom je predsednik Vučić prokrčio put i koja danas Srbiju u celom svetu čini ne samo interesantnom, nego i poštovanom zemljom zato što vodimo politiku nezavisne zemlje, zato što vodimo politiku slobodne i slobodarske zemlje, zato što vodimo politiku suverene zemlje i zato što samostalno donosimo odluke. To mnogi u Srbiji ne mogu da razumeju. Oni su navikli na to im neki drugi govore šta treba da rade, kad treba da rade. Setite se, gospodine Vučeviću da je na vašem, odnosno ne još uvek na vašem, ali na mestu na kome ćete, uveren sam, biti izabrani, bio čovek koji je dnevni red Vlade slao na odobrenje u nekoliko ambasada u Beogradu da mu oni odbore dnevni red Vlade, a da onda Vlada o tom dnevnom redu odlučuje. U takvu sramotu i u takvo nepoštovanje sopstvene države nikada ne smemo da se vratimo. To je praksa sa kojom smo raskrstili onog momenta kada je predsednik Vučić došao na čelo Vlade i ta praksa nikada više ne sme da se vrati. Uveren sam da ćete biti u tom smislu apsolutno na visini zadatka, kao što je bila i vaša prethodnica, dakle i da tu nikakvih popuštanja neće biti. Nije sporno da sa svima imamo dobre odnose, nije sporno da sa svima sarađujemo, ali ovo je naša zemlja i u našoj zemlji odlučuje naš narod. Odlučuje naš parlament i odlučuje naša Vlada. Nećete upravljati Vladom u lakim međunarodnim okolnostima, naprotiv. Međunarodne okolnosti su nikada složenije i ceo svet izgleda kao bure baruta koje svakog trenutka treba da eksplodira. Samo je pitanje - gde? Vaša je obaveza, naša obaveza, obaveza svakoga ko se danas bavi javnim poslom u Srbiji je da to bure baruta ne eksplodira na Balkanu, da ne eksplodira ovde. To ne znači da ne treba da štitimo svoje nacionalne interese, to ne znači da treba da ćutimo da nam udaraju ćuške i zauške. To znači da treba da se borimo, ali da budemo mudri i da čekamo trenutak da ostvarimo svoje nacionalne interese. Juče ste govorili o tome da nam je cela država i Vlada i vojska i jedan deo naroda 1915. godine napustilo teritoriju. Ostala je zemlja pod okupacijom bez ikakve strukture i bilo čega. Čekali smo i dočekali, da na celoj teritoriji tadašnje Srbije, a onda i široj teritoriji Srbi gde svuda žive, ponovo bude uspostavljena vlast koja je izabrana od strane našeg naroda, a ne okupacijska. Isto tako sam uveren, a verujem da delite to uverenje da će doći dan kada će Srbija ponovo na celoj svojoj teritoriji ostvariti punu suverenost i odlučivati na svakom pedlju svoje teritorije, one teritorije kako je primljena u UN i u tom sam siguran i verujem da će taj dan doći. Ali, moramo da radimo mudro da taj dan dođe i da ima ko da ga dočeka, a ne da se zaletimo pre vremena i da rezultat toga bude da nikada ne možemo da ostvarimo ono što nam je plan i ono što nam je ideja. Ideja nam je da ostanemo slobodni i da naša zemlja bude u potpunosti pod upravom Vlade koju ćete u ovom slučaju voditi vi, u nekoj perspektivi ili neko drugi. Ali, to nije pitanje personalno i nije sprint u pitanju u političkom smislu, nego maraton. Mi taj maraton moramo da istrčimo i zato puna podrška Vlade, očekujem da bude svim naporima predsednika Republike, Aleksandra Vučića, u svemu onome što radi ovih dana i onome što je radio u prethodnom periodu. Posebno naglašavam ovih dana, jer ovih dana on je obavio na desetine, na stotine razgovora sa raznim predstavnicima čitavog sveta, da pokušamo da osujetimo sramnu rezoluciju koja treba da se donese na Generalnoj skupštini UN. I sada pitam sve one koji su nam ovde delili patriotske lekcije – šta su oni uradili da pomognu Srbiji? Da li su jedan SMS poslali kolegi sa kojim su studirali u inostranstvu ili nekoga koga poznaju da kažu- e, jel možeš, jel znaš nekoga, jel poznaješ nekoga koga bi mogao da utiče da naša zemlja ne bude obeležena stigmom, sramnom stigmom kojom ničim nismo zaslužili? I tu stigmu da nam nameću oni koji su u ovoj zemlji proizveli i Kragujevac i Kraljevo i vešanje po Pančevu i sve ostalo. Ali, da jednostavno u tom smislu morate znati da ćete biti sami i osim podrške predsednika, osim podrške naše parlamentarne većine očigledno ničiju drugu podršku nećete imati osim časnih pojedinaca o kojima politički ne misle ništa dobro koji su se priključili u toj borbi i u tom smislu im zaista treba čestitati, ali ti ljudi su predmet podsmeha i kritike onih koji ne rade ništa i koji kažu i njihov jedan od ideologa, Vladeta Janković, to javno govori - to su idealne stvari, to je prilika za nas da Srbija bude genocidna, da Srbi budu genocidni, da Kosovo uđe u Savet Evrope, to je odlična prilika da mi na tome rušimo Vučića i rušimo vlast. Evo, vidite onda u kakvim okolnostima unutrašnjim morate da upravljate Vladom uz sve ove spoljne okolnosti o kojima sam govorio. Drago mi je da danas imamo priliku kada se u jednoj susednoj zemlji bira Vlada i to posebno želim da naglasim i kada je jedan od zahteva jedne stranke koja razgovara o tome da će da uđe u Vladu, radi se o Hrvatskoj i radi se o domovinskom pokretu, koja je istakla jedan važan zahtev, da nikako Srbi ne smeju da budu u toj Vladi. Mi danas biramo predstavnika Hrvata u Vladi i drago mi je i ponosan sam zbog toga što naša država ne liči na tu državu u susedstvu, koja nam stalno deli lekcije i packe, koja stalno ima potrebu da nam kaže kako smo mi ovo ili ono. Evo tamo gde su oni, a evo gde smo mi. Ponosan sam i radostan što smo pokazali razliku i zaista ćemo svim srcem glasati za taj vaš predlog, kao i za druge predstavnike manjina. Posebno to želim da kažem na današnji dan kada se obeležava godišnjica akcije „Bljesak“, u kojoj je proterano 18.000 Srba sa svojih ognjišta, 283 ih je ubijeno, 57 žena i devetoro dece je stradalo. Dakle, u tim danima kada se to obeležava oni kažu – Srbi u Vladu ne smeju. Mi imamo jednu drugačiju politiku i mi pokazujemo kako izgleda moderna, normalna, rekao bih pre normalna evropska država, neopterećena kompleksima, raznih nacionalizama i sličnih gluposti, koja poštuje sve svoje građane i to je lekcija njima i odlično je što ste tu lekciju baš vi održali. Podržavamo vaš evrorealistički stav. Dakle, apsolutno smo svesni toga šta je naša politika i tu politiku podržavamo, dakle da ostanemo na evropskom putu i budemo punopravna članica EU, ali ne možemo da budemo gluvi i nemi na sve ono što vidimo svojim očima i čujemo svojim ušima. U tom kontekstu, lakše je kad čovek postavi stvari onakvim kakve jesu. Da bi ste našli lek, morate imati pravu dijagnozu. Dakle, ne možete se lečiti od kancera aspirinima, tako da je i u ovom slučaju ako znamo kakva nam je tamo situacija i šta oni misle o nama, znamo i mi šta i kako treba da radimo, ali to ne znači da treba da menjamo politiku. Naprotiv, želimo da imamo društvo koje je uređeno na takav način, želimo da budemo ono čega smo uvek bili deo, a da li oni to hoće ili neće, to je već i na njima. Na kraju krajeva, ta odluka i nije na nama. To nije jednosmeran proces, nego je potrebno i sa druge strane da bude pozitivnog odgovora. Izuzetno nam je važno što ste spomenuli i kulturu sećanja i nacionalni identitet i sve ono u čemu smo utemeljeni kao narod i kao država. Mora da se nastavi i sa snimanjem filmova i serija iz naše istorije. Vi kad pogledate „Netfliks“, gospodine mandataru, videćete da su je kroz filmove koje imate u pregledu na tematiku Drugog svetskog rata, da su se protiv Nemaca borili i Francuzi, i Belgijanci, i Holanđani, i Norvežani, svi. Ispadosmo samo mi nismo učestvovali u toj borbi i naravno Sovjetski Savez koji iz poznatih razloga niko neće ni da spominje, niti ih više zovu na bilo kakve proslave, ali to su opet njihove stvari, neću u to da se mešam. Mi moramo da radimo na tome da neke buduće generacije tamo gde se oni edukuju i uče kako je i šta bilo, a nažalost to često i jesu takve aplikacije, a ne knjige istorijske ove ili one, da budemo prisutni i da kažemo šta je ono što se dešavalo ovde. Zato je jako važno ono što se desilo pre neki dan na Savetu bezbednosti UN, gde su govorile žrtve, srpske žrtve u BiH za koje niko ne zna da postoje, za koje niko ne zna kroz šta su prošli. Nažalost, to ni naše medije, ni našu javnost nije preterano zanimalo, ali mi generalno kao narod smo tako nemarni prema svojim žrtvama već vekovima. Mi još nismo popisali ni žrtve u Jasenovcu, ni u Jadovnom, ni u Lagarevicama, ako se nađe neki entuzijasta koji se time bavi on to uradi, ako ne nikom ništa, idemo dalje kao da nas je pet milijardi a ne ovoliko koliko nas je. U svakom slučaju, da nastavite sa tom kulturom sećanja, da se obeležavaju svi bitni datumi naše istorije, da se obeležavaju kroz modernu umetnost, sve ono što je važno, kroz filmsku umetnost, kroz serijske programe i sve ostalo. I da se kroz te filmove uvede nešto što ste nazvali nacionalni optimizam, jer to smatram vrlo važnim. Naravno da smo stradalni narod, naravno da smo narod mučenika i toga smo svi svesni, ali smo i narod pobeda, narod koji je pobedio u dva svetska rata. Narod koji je pobeđivao kroz svoju istoriju. I te pobede ljudi treba da vide. Nismo samo stradali, a jesmo i stradali, nego smo i pobeđivali i to želim i da vam kažem, da to treba da bude i to je ministru kulture pre svega poruka, da to bude takođe jedna bitna stavka u tim nekim tačkama koje će on staviti na nekom svom putu i planu da i te pobede konačno proslavimo i njih ovekovečimo na velikom platnu ili na koji drugi način. Kao osnovu ekonomske politike i daljih ekonomskih kretanja naveli ste plan i program „Skok u budućnost“ koji naravno ima našu punu podršku koji podrazumeva i EKSPO i sve ostalo. Ovo zaduženje koje ste pokušali da objasnite, odmah da vam kažem dignite ruke od toga. Pokušavao sam da im to objasnim na 100 dinara. vi ste pričali o 50.000 i 100.000, to je tek visoka matematika. Dakle, na 100 dinara nisu uspeli da razumeju, tako da očekujte ponovo tu priču da smo više zaduženi nego što smo bili. Nemojte da gubimo vreme. Naveli ste nešto što je posebno važno za sve građane. Prosečne plate da budu 1400 evra, penzije 650 evra, minimalna zarada 650 evra. To je cilj i to je ono što je glavni razlog svega onoga što radimo. Dakle, ne radi se ekonomska reforma, niti izgradnja puteva, niti dovođenje investitora zbog statistike, da kažemo statistički takva i takva situacija. Nego narod da oseti u svom novčaniku da Srbija raste, da se razvija. Ovo će biti taj rezultat koji nam je neophodan i imaćete punu podršku da do tog rezultata dođemo, jer sve pobede koje postižemo i na planu ekonomije i na planu politike i na planu međunarodne politike, postižemo zbog naroda, da narod živi bolje, da narod živi u slobodnoj zemlji, da narod živi u nezavisnoj zemlji, jer samo život u samostalnoj, nezavisnoj, suverenoj Srbiji garantuje vama pravo i mogućnosti i širinu delovanja da možete da donosite sve odluke koje su u interesu ove zemlje. Ako nije zemlja slobodna takvih odluka nema, jer vi onda donosite odluke koje su u skladu sa nečijim interesima. Ovako, ako smo slobodni, samostalni, nezavisno donosimo odluke koje su u našem interesu, ta odluka znači bliska saradnja sa SAD, ta odluka znači evropski put Srbije, ali ta odluka znači nema sankcija Rusiji i ta odluka znači Si Đinping u Beogradu. To je slobodna politika i za tu politiku imate apsolutnu podršku. Na kraju, želim da budem i lokal patriotski nastrojen i da kažem da ovaj gasni interkonektor koji ste najavili iz Rumunije može da bude vrlo važna stvar, posebno kada je sever Banata u pitanju i posebno kada je MSK u pitanju. Dakle, vi znate i znaju ministri u Vladi da tamo imamo ogromnih problema sa cenom gasa. To je fabrika koja je vrlo važna za naš grad. Glavna komponenta koja je potrebna za bilo kakav input je glas. Ako je moguće da to ide preko Mokrina, bilo je takvih planova ranije, posle da ide na Rumuniju, na Valkan, kako već. Valkan je granični prelaz, sada da li će ići tuda ili negde drugde, potpuno je svejedno. Dakle, da se dođe do jeftinijeg gasa i da ta fabrika može da funkcioniše, to je bilo davno kada je ta fabrika izgrađena, ali je uvek bila ponos kikindske industrije koja je propala, koja je uništena zbog sankcija, koja je uništena privatizacijama, ali koja se oporavlja opet zahvaljujući predsedniku Vučiću i Vladi Republike Srbije. U tom kontekstu zaista ćete imati našu podršku za sve. Najzad i da zaključim, dakle, temeljna vrednost na kojoj sve drugo možemo da baziramo i temeljna vrednost koja jedino može dovesti do svih rezultata koje ste sebi postavili jeste da ostanemo slobodni i svoji. Verujem, ubeđen sam i činjenicom da vas poznajem, i lično i da znam kako razmišljate, da vam ništa osim Srbije i slobodne Srbije, baš onakve kako je predsednik Vučić uobličio, kako je predsednik Vučić definisao, nije ni na kraj pameti. Dakle, samo takva Srbija i čvrsto se držite tog kursa, imaćete našu apsolutnu podršku, a onda ćemo svi zajedno postići i pobedu. Hvala. 

ANA BRNABIĆ: Hvala. Mitar Kovač, prijavili ste se po Poslovniku ili? Ne možete sada. Kasnije. Miloš Vučević, izvolite. 

MILOŠ VUČEVIĆ: Hvala predsednice. Kratko samo. Hvala gospodine Jovanov i vama i poslaničkom klubu na podršci. Sve ste rekli kako i ja razmišljam i vidim. Trebaće nam podrška i vas i vašeg poslaničkog kluba u narednom periodu da budete korektivni faktor, ali i faktor koji sa nama treba da stvara taj novi optimizam za Srbiju, da nam dajete energiju i da zajednički se borimo za našu otadžbinu. Hvala vam na svemu što ste radili i na načinu kako zastupate interese, političke ciljeve, programe, ako smem da kažem ideologiju u koju i vi i ja zajednički verujemo. Hvala još jednom i vama i svim vašim poslanicima. 

ANA BRNABIĆ: Hvala. Poštovani narodni poslanici, saglasno čl. 27. i 87. st. 2. i 3. Poslovnika Narodne skupštine, obaveštavam vas da ćemo danas raditi i posle 18.00 časova zbog potrebe da Narodna skupština što pre izabere Vladu Republike Srbije. Sada prelazimo na listu govornika prema redosledu prijava za reč. Prvo dajem reč Nenadu Filipoviću. 

NENAD FILIPOVIĆ: Uvaženi predsedavajući, gospodine Vučeviću, obzirom da imam svega tri minuta, pokušaću da budem što koncizniji. Ekspoze koji ste juče predstavili je sadržajan, obiman i kao što reče predsednik JS Dragan Marković Palma, dotiče do gotovo svakog čoveka u našoj zemlji i ako se ostvari veći deo ovog ekspozea u naredne četiri godine, mnogi ljudi u našoj zemlji biće zadovoljni. Mi iz JS smatramo da će to tako i biti pa će poslanička grupa u danu za glasanje podržati vas i vaš kabinet. Kako je ova Vlada, Vlada kontinuiteta, njoj nije potrebno da ima prvih 100 dana kako bi se videli rezultati rada, kao što ste i u samom ekspozeu rekli, već u roku od dva ili tri meseca očekujete rezultate iz prethodne Vlade. Ono što je vrlo bitno da je u realizaciji prethodne Vlade bilo sve što je bilo dobro i treba nastaviti, a ono što nije bilo dobro imate mogućnosti u narednih četiri godine da ispravite i da poboljšate. Lično mislim da ste vi gospodine Vučeviću najbolji, najbolje rešenje za mandatara, jer pored osobina koje treba da ima svaki kandidat za predsednika Vlade, a vi to nesumnjivo imate, trebate da imate i jednu stvar koju nazivam ne svadljivim narativom koji bi bio prihvatljiv za sve da bismo se čuli. Od toga kako se nešto kaže zaista i zavisi da li će se čuti ili neće. Drago mi je da poslednja dva dana ovaj parlament izgleda mnogo pristojnije. Poslanička grupa JS do sada je pokazala da je jedna od najvećih kritičara Vlade, naročito naš predsednik Dragan Marković Palma i verujte da će tako biti i u buduće, jer ona kritika koju mi zastupamo jeste da kažemo da sve ono što je bilo dobro pohvalimo, a sve ono za šta mislimo da treba da se unapredi takođe kažemo, jer znamo da niko nije ovde svevideći i da sve zna, već je svakome od vas potrebna određena informacija koju ovde u ovom parlamentu dobijate kako biste unapredili određene zakone ili kako biste napravili neke projekte. Mi u Jedinstvenoj Srbiji uvek pokušavamo da damo informacije koje će unaprediti dati sistem. I pored kritičara, imate danas i dosta kritizera, a ta reč u srpskom jeziku ima veliki broj, čak desetina sinonima koji su uglavnom pogrdni i koji su takvi verovatno da bi oslikali karakter svih onih koji se na taj način i ponašaju. Na kraju bih konstatovao da je prethodna Vlada dosta uložila u jug Srbije, naročito u putnu infrastrukturu, i nadam se da će i ubuduće ova Vlada takođe činiti, vidimo u ekspozeu da ste rekli da će se završiti put preko Radan planine, ali Jablanički i Pčinjski okrug, to su dva najnerazvijenija okruga i pretpostavljam da ćete u narednom periodu i tu ulagati dosta sredstava. Ja bih vam dao predlog, i sa ovog mesta ću uvek to koristiti da vam dam predlog, da nastavimo izgradnju puteva, naročito stari put Leskovac-Vranje. Završavam time, to je put koji ide preko Vučja i planine Kukavice. Očekujem, kao što je prethodna Vlada završila put od Leskovca do Vučja, da nastavite to. To je put koji je radila bivša JNA, a oni gde su radili znamo kako rade i zbog čega i kako. Tako da bi to poboljšalo mnogo turistički potencijal ova dva kraja, ali s obzirom da nemam više vremena, zahvaljujem se unapred da to realizujemo. Hvala vam. 

ANA BRNABIĆ: Hvala vam. Sada dajem reč narodnom poslaniku Ahmedinu Škrijelju. Izvolite. 

AHMEDIN ŠKRIJELJ: Uvažena predsednice Skupštine, koleginice i kolege narodni poslanici, kandidati za članove Vlade, poštovani građani. Stranka demokratske akcije Sandžaka neće podržati izbor predsednika i članova Vlade Republike Srbije. Vlada koja treba da se izabere neće biti legalna ni legitimna, jer skupštinska većina koja će izabrati Vladu nije odraz realnog političkog raspoloženja građana, već je posledica izborne krađe i izbornih manipulacija. Na osnovu pokradenih izbora, kao i nagradu za pokušaj izazivanja fizičkog sukoba širih razmera među Bošnjacima, 18, 19. i 21. decembra, u Novom Pazaru, očigledno koordiniranih policijom, uz zaštitu tužilaštva, kao kandidate za ministre imate predstavnike manjinskih stranaka, koje bezuslovno ulaze u koaliciju sa većinskim strankama, na štetu svog naroda i pristaju na ulogu privatnih Bošnjaka ove vlasti. Predloženi program Vlade predstavlja kontinuitet politike koja manje brojne narode ne vidi kao ravnopravni politički subjekat, već kao objekat politike vladajuće većine. Ako se ovaj ekspoze posmatra sa aspekta problema i potreba bošnjačkog naroda i drugih građana Sandžaka, može se zaključiti da on ne predstavlja odgovor ni na jedan od problema sa kojim se suočavaju Bošnjaci. Pored toga, predloženi program zanemaruje činjenicu da su sandžačke opštine najnerazvijenije u Republici Srbiji i sa najnižom prosečnom zaradom. U ekspozeu nema auto-puta kroz Sandžak, nema Kliničkog centra u Novom Pazaru i nema nijednog razvojnog projekta, što nas dovodi do zaključka da i dalje želite da Sandžak i Bošnjaci budu obespravljeni, zapostavljeni i nerazvijeni. Ne pominjete decentralizaciju, regionalizaciju, reformu političkog sistema i njegovo usaglašavanje sa različitim potrebama i specifičnostima različitih regiona u Srbiji. Kada govorite o kontinuitetu politike, ne možemo da ne pomenemo da podrška politici secesionizma i dezintegracije Bosne i Hercegovine nije put i način kako treba graditi odnose sa državama u regionu. Mandatar govori o istorijskom dogovoru Srba i Bošnjaka i kao model kako će njegova Vlada urediti te buduće odnose predlaže status i položaj Bošnjaka u Sandžaku. Podsetiću mandatara, iako on to vrlo dobro zna, Bošnjaci Sandžaka ne ostvaruju svoja Ustavom i zakonom garantovana prava. Bošnjaci nisu zastupljeni u policiji, sudstvu, tužilaštvu i drugim organima javne vlasti u sandžačkim opštinama, u skladu sa nacionalnom strukturom stanovništva. Mandatar kroz svoj program nudi put kako da Bošnjaci i u ostalim oblastima kao što su obrazovanje, kultura, informisanje i službena upotreba jezika i pisma u punom kapacitetu ostvare svoja prava. Ukoliko neko želi da govori o istorijskom dogovoru Srba i Bošnjaka, treba da zna da je početna tačka tog dogovora ili pomirenja, nazovite to kako hoćete, priznavanje genocida u Srebrenici od strane Republike Srbije, ali i rešavanje svih otvorenih pitanja na ravnopravnim osnovama. U vašem ekspozeu pominjete kulturu sećanja, ali u toj kulturi sećanja ne pokazujete ni minimum poštovanja za bošnjačke žrtve, otmice u Sjeverinu, Štrpcima, žrtve u Kukuroviću, ubijen je Rama Berba, Fatimu Sarač i mnogi drugi. Ne pokazujete poštovanje ni za 17.500 žrtava policijske torture u Sandžaku. U programu vaše Vlade nema mesta za realizaciju programa "Povratak i održivi opstanak prognanih i interno raseljenih Bošnjaka opštine Priboj". Nema mesta za status civilnih žrtava rata za porodice otetih Bošnjaka. Takav istorijski dogovor Bošnjacima ne treba. Umesto da program vaše Vlade bude fokusiran na rešavanje tih suštinskih pitanja, vi Bošnjacima kao kompenzaciju nudite dva ministra. Broj ministara ne može biti parametar kojim će se meriti položaj bilo kog naroda, a još manje vam to može služiti kao instrument legalizacije vaše politike prema Bošnjacima, bošnjačkom narodu i Bosni i Hercegovini, predstavljajući da i sami Bošnjaci predstavljaju i učestvuju u realizaciji vaših ciljeva. Gospodo, Bošnjacima u Srbiji nije dobro. Za to odgovornost snosi ova vlast i svi oni koji pristaju da zarad privilegija i interesa vladajućeg režima rade na štetu sopstvenog naroda i izazivaju podele i sukobe među Bošnjacima. 

ELVIRA KOVAČ: Zahvaljujem. Reč ima potpredsednik Narodne skupštine Edin Đerlek. Izvolite. 

EDIN ĐERLEK: Uvažena predsedavajuća, dame i gospodo narodni poslanici, uvaženi budući članovi Vlade, pred nama je jedan od najvažnijih zadataka i poslova u ovom sazivu Narodne skupštine Republike Srbije, a to je predlog mandatara o sastavu nove Vlade. Vidimo da će ovo biti Vlada kontinuiteta. Imali smo prilike da čujemo iz ekspozea šta je sve ono što je urađeno, ali još važnije, šta je sve ono što se planira od investicija i ulaganja u cilju podizanja životnog standarda i unapređivanja kvaliteta života naših građana, što je najvažnije. Drago mi je što imamo inkluzivnu Vladu, u kojoj su predstavnici nacionalnih manjina, odnosno nacionalnih zajednica. Iskoristiću priliku da im čestitam i pre svega od srca čestitam svom kolegi i predsedniku Stranke pravde i pomirenja Usami Zukorliću, duboko verujući da će na novoj funkciji dati sve od sebe da pokaže rezultate, uprkos činjenici da je najmlađi ministar, u šta ni malo ne sumnjam. Posebno mi je drago što imamo ministre iz svih krajeva Srbije, štaviše, iz svih regiona, i verujem da će to biti zamajac u pogledu jedne od najvažnijih oblasti u našoj zemlji, koja predstavlja ustavnu kategoriju, a to je ravnomerni regionalni razvoj. Kao što znate, imao sam priliku da kao ministar u Vladi Republike Srbije vodim ovu oblast i ono što mogu sa ponosom da istaknem jeste da smo za samo godinu i po dana sufinansirali i realizovali preko 130 infrastrukturnih i razvojnih projekata širom Srbije, od juga Srbije, istoka Srbije, Vojvodine, zapadne Srbije, Šumadije i na koncu Sandžaka, gde smo realizovali mnogobrojne infrastrukturne projekte, sa rekordnim budžetom Ministarstva i Vlade Republike Srbije. Drago mi je kada čujem od mandatara da će se nastaviti ulaganja širom Srbije, ali i u Sandžak, i to ubrzanom dinamikom. Imali smo prilike da čujemo iz ekspozea i izlaganja da će se nastaviti sa gradnjom auto-puta preko Pešteri, a onda brzom saobraćajnicom od Novog Pazara do Duge Poljane, isto tako brzom saobraćajnicom od Kraljeva do Novog Pazara, gde smo od kolege Vesića čuli da je projekat u izradi i da će biti gotov do 2025. godine, pa sve preko kliničko-bolničkog centra, pa do železnice i pruge koja će ići do Novog Pazara. Dame i gospodo, sve su to važni infrastrukturni projekti u Sandžaku, koji će činiti osnovne preduslove za dovođenje investitora i, nadam se, efikasnih investicija koje trebaju biti pokretač razvoja i rasta ovog kraja. Kad već govorimo o pokretanju i integrisanom razvoju o kojima je govorio mandatar i programu "Skok u budućnost", drago mi je što smo imali priliku da učestvujemo u lobiranju za EXPO 2027. Želim da se zahvalim i predsednici Skupštine, tada predsednici Vlade, što mi je ukazala tu privilegiju i čast da se borim za našu zemlju i za sve njene građane, lobirajući od Afrike do Azije da Srbija pobedi i da bude domaćin ove međunarodne internacionalne izložbe, koja će predstavljati najveću razvojnu šansu za našu zemlju. U tom svetlu, pored svega toga na šta sam ponosan i što su iskoraci, moramo otvoreno govoriti i o nekim problemima i o otvorenim pitanjima ovde u parlamentu. Tu, pre svega, mislim, i voleo bi mandatar da posebno povede računa o ovome, o ne proporcijalnoj zastupljenosti Bošnjaka u državnim i javnim ustanovama. Tu, pre svega, mislim na sud, na policiju i na tužilaštvo i na najnoviji događaj, na vatrogasnu jedinicu, gde smo sada videli i na konkursu u Novom Pazaru da od 15 Bošnjaka nijedan Bošnjak nije primljen i to ne bi bilo tako drastično da ne predstavlja u genezi izvesnu matricu, a zna to jako dobro gospodin Vulin. Tada sam to tretirao 2022. godine, kada od 300 prijavljenih, nijedan Bošnjak u Sandžaku nije bio primljen. Zašto ovo govorim? Zato što je veoma važno da okrenemo novu stranicu u pogledu jednog otvorenog pitanja, a to je proporcijalna zastupljenost Bošnjaka u državnim ustanovama, jer će to zapravo dodatno relaksirati odnose i vratiti poverenje u državu u ovim veoma osetljivim okolnostima kako za našu zemlju i za čitav region. Na koncu, kao potpredsednik Skupštine Republike Srbije kategorički ću se zalagati za vrednosti i principe kao što su pravda i pomirenja, ali ne samo u našoj zemlji i regionu, već i u čitavom svetu. Kada o tome govorim, ne mogu a da ne spomenem ono što se događa u Gazi, jer se i te kako reflektuje na okolnosti koje se događaju kod nas, a to je brutalni masakr nad napaćenim palestinskim narodom sa grubim kršenjem konvencije o genocidu, koji mora pod hitno prestati i to ne na način da se obezbedi humanitarno primirje, već trajni mir, jer bez trajnog mira na Bliskom istoku i u Evropi neće biti, nažalost, mira i stabilnosti na Balkanu. Naša najveća obaveza i naš najveći imperativ treba da bude ono što je upravo mandatar rekao - mir, a mir je naša najveća vrednost. Hvala. 

ELVIRA KOVAČ: Zahvaljujem. Reč ima narodni poslanik Edis Durgutović. Izvolite. 

EDIS DURGUTOVIĆ: Hvala vam, predsedavajuća uvažena koleginice Kovač. Poštovane dame i gospodo, kandidati za ministre u Vladi Republike Srbije, uvaženi gospodine Vučeviću, koleginice i kolege poslanici, ja danas neću iskoristiti svo vreme naše poslaničke grupe radi efikasnosti i bržeg rada parlamenta, ali želim jasno da istaknem podršku Socijaldemokratske partije Srbije i izboru Vlade Srbije i gospodina Vučevića i za premijera. Uveren sam, gospodine Vučeviću, da ćete u najboljem znanju, u najboljoj veri služiti građanima Srbije, istini i pravdi i verujem da će rezultati na kraju vašeg mandata biti jednako impresivni, kao i u prethodnom periodu koji je za nama. Kada govorimo o ekspozeu koji ste izneli, bio je jako sadržajan. Za neke možda opširan, ali jako korektan i jako konkretan. Dotakli ste se svih tema i pokušali da odgovorite na sva pitanja i sve izazove pred kojima će se naša zemlja u budućnosti nalaziti. Siguran sam i uveren sam da ćete ovaj mandat koji vam je poveren iskoristiti na dobrobit svih građana i građanki Srbije. Vaša Vlada, Vlada koju ste predložili, koja će uskoro biti izabrana je Vlada u kojoj sede različiti ljudi različitih profila, nacija i zanimanja, ljudi koji odslikavaju baš ono što Srbija jeste - različita i drugačija po mnogo svemu, pa i po politici u odnosu i na zemlje i okruženju i na zemlje Evropske unije. Srbija jeste bila i biće evropska zemlja i dobro je i raduje činjenica da ostajemo na evropskom putu, jer to je potreba svih građana Srbije, ali ono što je najvažnije jeste da Evropu stvorimo u Srbiji i da te vrednosti i principe gradimo na tim temeljima kao što smo gradili i u prošlosti. Na samom kraju, dame i gospodo poslanici, gospodine Vučeviću, verujem da ćemo u narednom periodu i vi kao Vlada i mi kao parlament zajedno raditi na stvaranju boljeg mesta za život za sve građanke i građane Srbije. Duboko verujem da ćemo stvoriti zajedno od Srbije zemlju rada i znanja, mira i spokoja i za našu generaciju i za generacije koje dolaze. Hvala vam. 

ELVIRA KOVAČ: Zahvaljujem. Reč ima narodni poslanik Dragan Jonić. Izvolite. 

DRAGAN JONIĆ: Uvaženi skupštinske dome, cenjeni građani Srbije, ja sam Dragan Jonić narodni poslanik Ekološkog ustanka. Pre nego što se osvrnem na glavnu temu, ja bih da pitam onako šta rade ovi „čirlideri“ gore na galeriji, koji honorarno špijuniraju poslanike Ekološkog ustanka i slike šalju najgorim tabloidima? To je prvo pitanje. Možda možemo mi neko trebovanje naše da pošaljemo, tako da i mi imamo svoje kandidate na onom delu. Sada ono važnije. Gledam ovaj katalog šarenih laža i imena kandidata za ministre koji se po potrebi iz nekakvih skladišta polovnih ministara vade i ovu na silu skrpljenu pačvork Vladu… u stvari, više mi Vlada liči na nekakav autodrom, gde se ministri recikluju, uče da voze autiće i onda međusobno sudaraju dok ih tata koji ih je doveo na autodrom gleda. Ovde ima praznih reči koliko čovek hoće, koliko nam duša ište i teško je odabrati, ali iz ličnih razloga, kao odgajivač organskog povrća i pasionirani ljubitelj autohtonih rasa, moram da se osvrnem na kandidata za ministra poljoprivrede Aleksandra Martinovića, kome je pripalo da dokrejči već dobro slupan auto iz poljoprivrede. Osim što je o sadašnjem svom šefu Vučiću govorio da je jedan veliki miš, da ga finansiraju tajkuni i mafijaši i da mu se ne može verovati, sa čime se potpuno slažem, šta je Martinovića kvalifikovalo za ministra poljopriverde? Da li kandidat Martinović ima dana iskustva u toj oblasti i da li su mu poznata imena Sergej Ivanov i Aleksandar Vasov? To su čuvari genetskog blaga ove zemlje i evo šta oni imaju o tome da kažu. Sergej Ivanov: „Kakva je to logika, nije jasno šta Martinovića, osim partijske knjižice, kvalifikuje za ovakvu javnu funkciju od koje zavisi stotine hiljada ljudi u Srbiji? Namera da na čelo Ministarstva poljoprivrede postave nekoga ko nema nikakve stručne kvalifikacije za poljoprivredu i ruralni razvoj sve govori o listi prioriteta ove vlasti. Gde su profesori univerziteta? Gde su agroekonomisti?“ Aleksandar Vasov: „Nemam reči. Izbor je svaki put sve gori i gori. Očigledno je da ovu vladajuću garnituru poljoprivreda ne interesuje. Šta više, kao da je sistematski uništavaju.“ Samo da potkrepim, rezultati poljoprivredne politike ove Vlade su sledeći. Ovo su podaci iz najnovijeg popisa poljoprivrednih gazdinstava. Zemljište gazdinstva – pad u svakoj oblasti u 2018. godini; stočni fond – pad u skoro svakoj oblasti od 2018. godine; poljoprivredna radna snaga – pad u svakoj oblasti. To su, dakle, rezultati čuvene politike poljoprivrede ove Vlade i svih prethodnih Vlada od 2012. godine. Nama, dame i gospodo, treba Vlada diskontinuiteta, a ne Vlada kontinuiteta, lopovluka i nestručnosti, a to je moguće tek kada režim Aleksandra Vučića ode u prošlost. Razume se da neću podržati ovako skrpljenu Frankeštajn vladu i glasaću protiv. Hvala. 


ANA BRNABIĆ: Bravo. Reč ima Boris Bajić. Izvolite. 

BORIS BAJIĆ: Hvala. Poštovana predsednice Narodne skupštine, poštovani potpredsednici, dame i gospodo narodni poslanici, poštovani kandidati za predsednika i članove Vlade Republike Srbije, u duhu strateškog partnerstva poslanička grupa SVM podržaće svojim glasovima izbor kandidata za predsednika i članove Vlade Republike Srbije. Poruka građana Republike Srbije poslata 17. decembra 2023. godine dobija svoje obrise i u predloženom sastavu buduće Vlade. Visok nivo legitimiteta, upečatljiva podrška koju su dobili lista Aleksandar Vučić – Srbija ne sme da stane, zajedno sa našim listama, listama koalicionih partnera, obeležilo je decembarske izbore. Na svima nama, a svakako na Vladi Republike Srbije, je da u narednom periodu opravda ukazano poverenje. Moram da kažem da je predlog Vlade dobar i dostojan izazova koji su pred nama i u nekoliko predstojećih rečenica ću da kažem i zašto tako mislim. Kliše je reći, ali zaista je tako, mi pre svega ovde imamo politiku i pristup političke stabilnosti i kontinuiteta koji je važan, jer on podrazumeva eksploataciju nagomilanog iskustva, znanja i veština. Građani su se nedvosmisleno u decembru izjasnili za političku stabilnosti i kontinuitet. Predlog Vlade me je obradovao i zbog ličnog utiska. Kao Novosađaninu izuzetno mi je drago da će naš sugrađanin gospodin Miloš Vučević biti na čelu nove Vlade Republike Srbije i moram da kažem da smo mi Novosađani veoma ponosni na njega. Gospodin Vučević je jedini u istoriji grada Novog Sada tri puta uzastopno biran za gradonačelnika i mislim da to dovoljno govori šta mi Novosađani mislimo o njemu i nije slučajno tako bilo. Taj period, odnosno tu deceniju u životu našeg Novog Sada, obeležio je veoma dinamičan razvoj, obeležile su i dve titule koje su rezultat promocije evropskih vrednosti života u Novom Sadu - omladinska prestonica Evrope i evropska prestonica kulture. To je period u kom su otvorene brojne fabrike, izgrađena je kovid bolnica, novi železničko-drumski most, zgrada muzičke i baletske škole, naučno-tehnološki park, zatim 11,5 hiljada novih radnih mesta, više od 100 kilometara biciklističkih staza, besplatni vrtići, udžbenici za prvake, započeta gradnja četvrtog mosta i da ne nabrajam dalje. Budući da sam član Gradskog odbora SVM u Novom Sadu, želeo bih da se osvrnem na neke značajnije projekte koje smo ostvarili i u kojima nam je gospodin Vučević bio partner i podrška. Pre svega posle više decenija postojanja uvrstili smo mađarski Kulturni centar Petefi Šandor u mrežu ustanova grada Novog Sada. Takođe sam objekat u kom se nalazi sedište ove, za nas veoma značajne, institucije renoviran je. Ukupno je uloženo 150 miliona dinara. Povratili smo stari sjaj zgrade našeg Petifija i to je sada jedan reprezentativan objekat koji u pravom smislu reči centar kulturnog života Mađara u Novom Sadu. Rekonstruisana je zgrada novosadskog pozorišta, obnovljeni su verski objekti na teritoriji grada, izgrađena je kapela na Reformatskom groblju u Rumenki, postavljene su ili zamenjene višejezičke table sa nazivima naseljenih mesta, ulica i institucija. S tim u vezi želeo bih da se zahvalim gospodinu Vučeviću što nam je bio i ostao pouzdan partner u zajedničkim nastojanjima da Novi Sad, Vojvodina i Srbija budu bolje mesto za život naših sugrađana. Ova gradacija otud što je gospodin Vučević, nakon što je kao možda i najbolji gradonačelnik kog je Novi Sad imao, svoju karijeru 2022. godine nastavio u Republičkoj vladi na mestu ministra odbrane i sada budućeg predsednika Republičke vlade. Kao ministar odbrane, za svega 18 meseci uspeo je da pruži nemerljiv doprinos jačanju odbrambenih kapaciteta Vojske Srbije, rast naše namenske industrije, unapređenju kvaliteta života pripadnika Vojske Srbije. Moram da priznam da sam i lično imao prilike da sarađujem sa ljudima iz najbližeg okruženja budućeg premijera Vučevića i da i njihovi kvaliteti i stručnost svedoče kako je gospodin Vučević spreman da se okruži umnim i sposobnim ljudima, što meni mnogo govori o njegovoj političkoj širini i mudrosti. Kao neko ko je imao čast i privilegiju da šest godina bude blizak saradnik našeg pokojnog predsednika gospodina Ištvana Pastora, a sada imam čast i zadovoljstvo da budem saradnik našeg predsednika dr Balinta Pastora, naučio sam jako dobro da politika nije takmičenje u besedništvu, nije samo držanje govora koji lepo zvuče. Ona je mnogo više od toga. Ona je mera našeg poštenja i savesti, naše sposobnosti i odgovornosti da rešavamo konkretne životne probleme ljudi koji nam ukazuju svoje poverenje. Očuvanje suvereniteta Republike Srbije, očuvanje našeg sopstvenog identiteta, naših kulturnih vrednosti, podizanje životnog standarda i kvaliteta života svih građana, infrastrukturni projekti, uspon i razvoj naše domovine. To je ono što je posao jednog političara. To su vrednosti kojima se rukovodimo mi u SVM i to su vrednosti koje poseduje gospodin Vučević i predlažem tim ljudi koji će činiti buduću Vladu. Mislim da je i sam ekspoze takav. Sveobuhvatan je, strukturiran na način da se dotaknuo svih važnih oblasti života. Ponudio je rešenja za konkretne životne situacije. Budući da se svet stalno menja, program nove Vlade je upravo ono što treba da bude – strateški dokument, plan rada za naredne četiri godine. Rekao bih nešto još važnije, a to je da je su buduću Vladu predložen fleksibilan i stručan tim. Mislim da je dobro što ćemo u Vladi imati dobro poznata lica, ljude sa bogatim iskustvom i znanjem, a koji će ulivati sigurnost i samopouzdanje, ali i neke nove članove koji će pak svojom energijom i veštinama koje su sticali u nekim drugim institucijama dati zamajac i svoj doprinos budućem uspešnom radu. Predloženi kandidati odražavaju poštovanje volje građana, kao nosilaca suvereniteta. Ona je rodno inkluzivna i izbalansirana. Inkluzivna je i u pogledu manjinskih nacionalnih zajednica. Odražava zajedništvo građana Republike Srbije. Mislim da je i tu SNS, kao stožer buduće Vlade, položila ispit zrelosti. Naime, snaga i veličina jedne većinske stranke, između ostalog, ogleda se i u njenom odnosu prema manjinskim zajednicama koje žive na njenoj teritoriji. Upravo inkluzivnost u Vladi dokazuje tu zrelost i snagu. Mislim da će predložena Vlada biti efikasna i po meri građana, bliska ljudima koji su je svojim glasovima podržali. Upravo u tom poslu, koji neće biti lak, želimo i mi Mađari u Srbiji i SVM da damo svoj doprinos. Savez vojvođanskih Mađara je politička organizacija koja u junu puni 30. rođendan. Punih 30 godina borimo se za našu zajednicu i za sve ljude koji nam ukazuju poverenje. Govorio sam već o kontinuitetu i iskustvu i znanju, o konceptu savesti i poštenja, normalnosti. Upravo su to kvaliteti koji već tri decenije krase našu organizaciju, a ujedno i našu zajednicu Mađara u Republici Srbiji. Smatramo da smo u protekle tri decenije zaista mnogo učinili za svoju zajednicu, za Vojvodinu, za opštine i gradove u kojima živimo i za domovinu Republiku Srbiju. Svoju zemlju volimo i želimo da i dalje dajemo svoj doprinos njenom usponu i daljem razvoju, da se borimo za svoju mađarsku zajednicu, jer tako nas je učio naš pokojni predsednik gospodin Ištvan Pastor i upravo tako nameravamo i u budućnosti da radimo, a pod rukovodstvom našeg predsednika dr Balinta Pastora. Na kraju, čestitam novoj Vladi, želim vam puno uspeha u radu i poručujem da možete da računate na SVM. Hvala na pažnji. 

ANA BRNABIĆ: Hvala vam poslaniče Bajiću. Sada reč ima Dragan Stanojević. Izvolite. 

DRAGAN STANOJEVIĆ: Poštovane kolege, koleginice, poštovano predsedništvo i budući ministri, pošto imam jako malo vremena da obuhvatim sve teme ekspozea, osvrnuću se na nekoliko ključnih teza, kako ste vi to predložili. Prvo, ideja da EU nema alternativu možda negde i jeste tačna, ali je potrebno da nam kažete kolika je cena. Bojim se da će cena biti potpuni gubitak suvereniteta i neće se završiti samo na Kosovu i Metohiji. Sledeće – dijaspora i Srbi u regionu. Nažalost, godinama se dijaspori mažu oči raznim kancelarijama, upravama, ministarstvima, ministrima bez portfelja, a u stvari ako želite da ulažete u dijasporu, treba da imaju ministarstvo za dijasporu. Isto tako naša dijaspora treba da ima svoje predstavnike u Skupštini Republike Srbije. Isto tako i u izvršnoj vlasti, jer to je princip koji postoji u svim zemljama EU, pa čak i našim susednim zemljama. Samo kod nas to, nažalost, nije praksa. Sledeće, pišete o podizanju životnog standarda, ekonomija. Naravno, kao ekonomista znam kako se prave cifre i kako one mogu da izgledaju lepo, ali je problem kada ljudi i kada narod otvori svoje frižidere i novčanik, oni vide da postoji razlika između tih cifara i onih kojima oni raspolažu. Demografija, poboljšanje demografske slike je očigledno potpuno nemoguće, paralelno sa Zakonom o rodnoj ravnopravnosti, jer to što nam se nameće u stvari uništava i porodicu i utiče na natalitet. Spoljna politika, istorija je pokazala gde treba da bude usmerena naša spoljna politika. Juče ste govorili o Ukrajini. Video sam juče ukrajinskog ambasadora koji je ovde sedeo, posmatrao celu ovu situaciju, ali želim da vam kažem da znate da služba, ukrajinska služba bezbednosti ima spisak od nekoliko hiljada Srba koji se nalaze na tom spisku kao neprijatelji te države. Da li znate da postoje takođe opasnosti prema građanima Republike Srbije, pa čak i poslanicima od strane njihovih službi. Mislim da bi trebalo po tom pitanju da se preduzmu konkretne mere. Obrazovanje, takođe imamo jako puno pitanja po temi obrazovanja, ali ono što bih hteo samo da kažem jeste da mi imamo sada nekakvo obrazovanje. Nažalost, nemamo vaspitanje, jer tu funkciju su izgubili i učitelji i profesori, nažalost gube ih i roditelji pošto jedan od prvih instrukcija koje je dobio moj sin kada je došao u školu bilo je da gde može da se žali na roditelje. Imate takođe problem, preko 200 hiljada nelegalnih objekata. Godinama se priča o tome, a ovo je jako važno pitanje za veliki broj naših ljudi koji žive, ne samo u Beogradu, naravno, nadam se da će vaša Vlada da napokon reši to pitanje i da se u zakon ili legalizuju privatni objekti, privatni stanovi. Neshvatljivo je da se plaća porez na nešto što de jure ne postoji. Pozdravljam naravno uvođenje vojnog roka. Evo moj sin ima 18,5 godina i jedva čeka kada usvojite to. Biće jedan od prvih koji će da ode u armiju. Borba protiv kriminala i korupcije, naravno, to se uvek podržava, ali se ona nikada ne realizuje. Naravno, da podržavamo tu borbu, ali naravno, podrazumeva se da treba da je počnete i od sebe, a i od onih prethodnih. Bojim se da bi prepolovili i ljude koji rade u Vladi, a i u drugim državnim organima. Na kraju, ovo što se tiče, često čujemo taj „ekonomski tigar“. Znate, kada se vozite beogradskim ulicama imam osećaj da je taj „ekonomski tigar“ pobegao i trči ulicama, jer tolike su rupe da očigledno ih ima jako puno. Toliko. Hvala puno. 

ANA BRNABIĆ: Hvala vam. Reč ima narodna poslanica Dunja Simonović Bratić. Izvolite. 

DUNJA SIMONOVIĆ BRATIĆ: Zahvaljujem, predsednice. Uvaženi građani i građanke, evo dočekali smo i taj dan da izaberemo novu Vladu. Socijalistička partija Srbije je ponudila očigledno najbolje što ima, Slavicu Đukić Dejanović za ministarku prosvete i Ivicu Dačića, predsednika naše stranke, za ministra unutrašnjih poslova i našu dvojicu potpredsednika, oni su bez portfelja. Videćemo čime će se baviti Tončev i Milićević. Pretpostavljam da će nastaviti što su radili i u prošlom sazivu. 

ALEKSANDAR JOVANOVIĆ: Ko hoće da radi, ima posla.

DUNJA SIMONOVIĆ BRATIĆ: Da, pretpostavljam. U svakom slučaju, iako ih nema puno, to su zaista strateški važna ministarstva za svaku državu, pa i našu. Pošto se nema puno vremena ja bih iz vašeg ekspozea, uvaženi gospodine Vučeviću, navela ono što ste govorili vezano za kulturu sećanja i istakla to kao jednu bitnu stvar, pogotovo sa aspekta slušali smo ovde i o Savetu Evrope i o rezoluciji, Srebrenici koju pokušavaju da nam nametnu. Budući da sam članica parlamentarne delegacije Saveta Evrope, kao i moje uvažene koleginice Bilja Pantić Pilja i Elvira Kovač i da smo u zadnje dve godine imali intenzivan rad tamo, kao i neke druge kolege, mada ne možemo svi da se pohvalimo istim činjenjem, tj. ne činjenjem. Veliki izazovi su pred nama i budući ministar spoljnih poslova koji je juče imao sjajno izlaganje na Savetu bezbednosti će zajedno sa vama uploviti odmah u nemirne vode i nadam se da će vaša posada biti dostojna tih zadataka. Ono što se juče pominjalo, ja bih zaista na to da skrenem pažnju zato što je u nekoliko navrata nama spočitavana priča i ideja oko jugoslovenstva i ako jeste mi smo ponosni na ono što je emancipatorsko nasleđe te priče i i te kako smo rodonačelnici posle te ideje srpskog pitanja koje je dovedeno u našu politiku na Gazimestanu 1989. godine govorom Slobodana Miloševića, srpsko pitanje je vraćeno u zenit. Ono što je njegov legat i što ne može niko da ospori, slagao se ili ne slagao se, to je Rezolucija 1244 i to je Republika Srpska. Na to smo jako ponosni, a koliko ja znam i dan-danas se oslanjamo i borimo da to sačuvamo. Moram da kažem da smo mi propustili da kada govorimo o ovoj kulturi sećanja vi ste pominjali ofanzivu kulturne diplomatije, moram da podsetim na našu poslanicu iz pretprošlog saziva, Smilju Tišmu, preživelu logorašicu Jasenovačkog logora. Mi smo propustili istorijsku šansu tada na 80 godina osnivanja Jasenovca da usvojimo rezoluciju o Jasenovcu ovde. To je bilo 23. decembra 2021. godine. Nadam se da će naša ofanziva i za Savet Evrope i za UN poći tako što ćemo početi konačno da usvajamo naše rezolucije i da se borimo za našu istinu, jer za to se niko neće boriti sem nas. To je ono što ja mislim da treba da se desi kao jedan preokret u smislu odnosa sa susedima. Vodimo računa o reciprocitetu, kako oni prema nama, tako i mi prema njima, uz duboko uvažavanje svih građana i građanki koji nisu srpske nacionalnosti. Mi to pokazujemo i kroz ovu Vladu i kroz predstavnike tih ministarstava. Kada govorite o jugoslovenstvu, imajte u vidu da je jugoslovenstvo kao ideja postojala prvo kao oslobađanje od Austrougarske monarhije. Onda smo imali Kraljevinu Jugoslaviju, gde su neki naši istaknuti pravnici sa Pravnog fakulteta, Mihajlo Konstantinović, Đorđe Tasić i drugi, pokušavali da daju Hrvatima i više nego što im treba, pravili im banovine, a knez Pavle kada je otišao u Zagreb, vikali su ga za kralja. Onda smo tek imali SFRJ. Šta su pozitivne tekovine toga? To je antifašistička borba. To je borba protiv kolonijalizma po kojem smo poznati u svetu Nesvrstanih. Onda, šta ćemo sad? Da dođemo u šizofrenu situaciju? Znači, Bili bi da iskopa Tita, a onda ćemo posle toga da zovemo Nesvrstane tako što će njegov unuk da piše pisma i da pomaže da se lobira protiv rezolucije o Srebrenici. Znači, ne smemo se baviti tom šizofrenijom. Moramo usvojiti pozitivne tekovine svih slobodarskih delova naše bore i svih mogućih oblika i zastava. Drugo, kada govorimo o kulturi sećanja, imajmo u vidu da kada govorimo o žrtvama koje ste pominjali i na Petrovačkoj cesti, „Oluji“ i tokom NATO stradanja, oni su polagali zakletvu za JNA. Koje godine smo mi postali Republika Srbija i uopšte kada smo tek došli do tog nivoa? Znači, moramo napraviti balans. U tom smislu bi smo trebali možda da se ugledamo na Rusku Federaciju koja je spojila i srp i čekić i petokraku i krst. To je ono što ih je vratilo da postanu velika zemlja ponovo. Oni sa istim ponosom slušaju i rusku himnu, a slušaju i himnu Crvene armije „Sveti rat“. Zahvaljujem. 

ANA BRNABIĆ: Hvala vam. Želim takođe lično da vam zahvalim na vašoj borbi u Parlamentarnoj skupštini Saveta Evrope. Hvala vam. Reč ima Dragana Rakić. Izvolite. 

DRAGANA RAKIĆ: Poštovane građanke i građani Srbije, u autokratskim režimima kao što je naš, personalna rešenja ko će biti ministar, a ko predsednik Vlade su potpuno nebitna, niti su važna, niti su presudna, jer ljudi koji će danas postati ministri ni o čemu se neće pitati, niti će donositi bilo kakve odluke. Prave odluke će se donositi tamo gde i do sada, na Andrićevom vencu. To će raditi samo jedan čovek koji je prigrabio svu moć i svu vlast. To je, zapravo jedino bitno i opasno, jer za jedno društvo je jako opasno kada se o svemu pita i o svemu odlučuje samo jedan čovek, jer najgora vlast je autokratska vlast, oslobođena bilo kakve institucionalne odgovornosti i kontrole. Najgori ljudi su oni koji žele da vladaju drugima, a nisu u stanju da vladaju sobom. Živimo u zemlji u kojoj niko od građanki i građana nije primetio da mi već šest meseci nemamo Vladu, a poslednja tri meseca nemamo čak ni tehničkog premijera, jer je tehnička premijerka, suprotno Ustavu ove države, postala istovremeno i predsednica Skupštine. To je samo dokaz koliko su zakoni i Ustav ove države nebitni za napredni kriminalni režim kome su jedino bitni pljačka, podela plena, privilegije i profit nastao iz koruptivnih poslova, a sve na štetu građana Srbije. Osnovno obeležje ove Vlade jeste da je ona nastala na osnovu rezultata pokradenih parlamentarnih izbora. Personalni sastav Vlade pokazuje da je osnovni kriterijum biranja ljudi, lojalnost i to lojalnost Aleksandru Vučiću lično, a ne stručnost, ljudski ili profesionalni kvaliteti. Zato ovo nije ni proruska, ni prozapadna, ni prosrpska vlada, ovo je pro Vučićeva vlada koja će račun polagati njemu lično, a ne građanima Srbije. Dakle, danas Aleksandar Vučić bira 31 ministra, 31 ministar puno koštaju ovu državu, zato što 31 ministar toliko košta državu Srbiju. Juče su vam dragi građani poskupele akcize, pa je poskupelo gorivo, gas, kafa, alkohol, poskupećete struja, poskupeće hrana, poskupeće čak i vazduh koji udišete. Zato su vam građani Srbije najniže plate, a radna nedelja najduža. Zato što para mora da bude za 31 ministra, a za vas ne mora. Zato ćete vi dragi građani morati da radite i na državne praznike i subotom i nedeljom i da imate najniže plate u Evropi. Zato su vam zabranjeni sindikati, da se ne biste organizovano borili za svoja radnička prava. Zato mesecima čekate na specijalističke lekarske preglede i operacije, jer nema ko da vas leči. Pobegoše nam svi lekari i medicinske sestre iz ovog zlatnog doba iz Srbije. Zato vam je građanke i građani Srbije životni već čak za sedam godina kraći nego u državama EU. Zato su nam đaci najlošiji na međunarodnim PISA testovima poslednjih godina, jer nam je prosveta u kolapsu. Ova Vlada će život učiniti boljim samo ta 31 čoveka koji danas postaju ministri, za njihove porodice. To će biti jedini domet ove Vlade. Iako vam je Vučić poklonio poverenje da budete mandatar nove Vlade, gospodine Vučeviću, očigledno da vam vaše najbliže komšije ništa ne veruju. Čuli smo da ste u decembru na izborima izgubili i to ubedljivo na biračkom mestu gde vi glasate u Novom Sadu i na još dva biračka mesta u ulici u kojoj vi živite. Nemojte da vam zbog toga bude neprijatno, i Aleksandar Vučić je izgubio na biračkom mestu na kome glasa. Pretpostavljam iz istog razloga kao i vi, zato što vas komšije najbolje poznaju. Pre nego što napustite fotelju ministra vojnog, građanima Srbije, a pre svega porodica nastradalih oficira Miodraga Toškovića, koji je poginuo, a bio je iskusan specijalac i Branka Vojvodića, koji je teško povređen i u kritičnom je stanju. Recite nam šta je to krenulo po zlu na vojnoj vežbi koja se pre 15 dana desila u okolini Vršca? Hoće li iko u Srbiji odgovarati za smrt vojnika Miodraga Toškovića koji je izgubio život dok ste vi gospodine Vučeviću bili ministar Vojske, za smrt Dejana Stankovića na Pešteru i pilota Omera Mehića? Vučić našoj deci nudi jeftin parizer, vi našim sinovima nudite obavezno služenje vojnog roka, pa je u redu da znamo u kakvu vojsku ih mi to šaljemo. Vi gospodine Vučeviću možete izbegavati da dajete odgovore na određena pitanja pojedinih narodnih poslanika, ali je vaša dužnost da javnost obavestite šta radite šta radite u Gradskoj kući sa osuđenim kriminalcem, jednim od najvećih kriminalaca grada Novog Sada sa kojim ste se slikali u Gradskoj kući. Reč je o Slobodanu Milutinoviću Snajperu koji je osuđen zbog nasilničkog ponašanja prema svojoj ženi i uspeo je da sa nanogicom pobegne prošle godine, a da javnost o tome nije znala ništa. Uhapšen je pre pet dana u Španiji. Kažete da niste znali sa kime se rukujete, pa ne znam kako da vam kažem, ne znam da li je lošije to što ste kao gradonačelnik Novog Sada neobavešteni ko je jedan od najvećih kriminalaca grada Novog Sada, ko se bavi zelenašenjem, ko je narko diler, ko je osuđen za nasilje nad ženama ili sve to znate, ali to vam ne smeta. Znate, građani Srbije moraju da znaju o svim vezama ljudi koji sede u Vladi, i kriminalaca. Danas zaseda Skupština i mi biramo ovde neke ljude za ministre za koje je lično Aleksandar Vučić rekao da za njih niko ne bi glasao da njegovo ime nije na listi i to je jedino što Vučić nije slagao. Za kraj, jače od celog ekspozea je poruka Aleksandra Vučića kojom je on juče čestitao svom narodu Praznik rada. Kaže čovek bez radnog staža, van politike kako se za 24 časa nabere isto jagoda kao i za 40. U tom smislu kaže da su građani Srbije lenji i da treba više da rade. Hoće čovek da neguje kult velikog radnika koji nikad ne spava, čovek brine, neumorno radi za nas, ali koliki je Vučić radnik zapravo saznaćemo tek kada ga izbacimo iz politike, jer politika je za njega moć, korupcija, i samoljublje, gaženje neprijatelja, a ne rad. Koliki je Aleksandar Vučić zapravo radnik i koliko je vredan znaćemo kada on bude brao jagode na normu. Koliki ste vi ministri zapravo veliki radnici znaćemo kada recimo, saznamo koliko Vulin može rotkvica da nabere za dnevnicu. Koliko ste vi vredni znaćemo kada vidimo koliko Siniša Mali može da oljušti krompira, ali ne kod poslodavca, nego kao nagradu za dobro vladanje. Demokratska stranka neće glasati za ovu Vladu. Hvala. 

ANA BRNABIĆ: Dobro. Mislim da je ovo svima došlo kao iznenađenje tako da ćemo krenuti sada, mislim po Poslovniku. 

VLADIMIR PAJIĆ: Član 108. poštovana predsednice Skupštine. Poštovani mandataru buduće, pretpostavljam Vlade, molim vas da zadržimo minimum dostojanstva Skupštine. Iako je drugi dan sednice, iako pretpostavljam da su i kandidati umorni, zaista vas molim kada moram to da govorim, da kandidati za ministre ne koriste skupštinske klupe koje su rezervisane za narodne poslanike, naročito da ne budu u njima zavaljeni i da ne leže po njima. Molim vas da kandidati za ministre poštuju minimum protokola rada Narodne skupštine, naročito zbog toga što ovde ne predstavljaju samo sebe, ovde predstavljaju deo izvršne vlasti koju će vršiti u narednom periodu . Skupštinske klupe sa ove strane rezervisane su za narodne poslanike, a konsultacije se vrše u poslaničkim klubovima. Hvala. 

ANA BRNABIĆ: Dobro, nisam videla da ministri leže po klupama, ali ako je neko legao, nemojte da ste ležali po klupama. Hvala vam mnogo. U pravu ste. Ako su ležali, ne bi trebalo da leže. Dobro, idemo sada na replike. 

ALEKSANDAR JOVANOVIĆ: Poslovnik.

ANA BRNABIĆ: Gospodin Jovanović, po Poslovniku. Izvolite, sa velikim zadovoljstvom. 

ALEKSANDAR JOVANOVIĆ: Gospođo Brnabić, član 103. Imam pravo usmeno da vam ukažem ako mislim da je došlo do povrede, možda nije konkretno od učesnika ovde u raspravi. Pitam vas – ko su ove osobe gore koje sede i slikaju vas u raznim pozama, a te slike, te fotografije izlaze u „Informeru“? Ko je dozvolio i po kom osnovu ovim osobama da sede na galeriji? Sad vas to pitam, znate zašto? Zato što juče izlaze fotografije, ja se spremam za sednicu, a ispada da spavam. Ja vam kažem sad – ko su ove osobe gore na galeriji, po kom osnovu je njima dozvoljeno da sede i da fotografišu narodne poslanike? Ovo nije zloupotreba Poslovnika, najdobronamernije vas pitam zašto. 

ANA BRNABIĆ: Molim vas samo za mir u sali, zato što ja zaista ovo želim da čujem. Zanima me šta čovek kaže. Izvolite. 

ALEKSANDAR JOVANOVIĆ: Da li ste čuli šta sam rekao? 

ANA BRNABIĆ: Nisam vas čula. Molim vas, hajde ponovite. 

ALEKSANDAR JOVANOVIĆ: Niste me čuli? 

ANA BRNABIĆ: Ne. Neko vas je slikao da spavate… 

ALEKSANDAR JOVANOVIĆ: Ne, samo malo. Da ne bude da zloupotrebljavam Poslovnik, pošto ćete mi oduzeti od vremena poslaničke grupe. 

ANA BRNABIĆ: Sad vam garantujem da neću. Molim vas, samo mi recite, neko vas je slikao da spavate? 

ALEKSANDAR JOVANOVIĆ: Znači, gospođo Brnabić, nisam spavao, ne spavam na ovim sednicama. Ja vas pitam… Samo malo. Jel mogu da nastavim? Znači, ja vas pitam, najdobronamernije, ukazao sam na član 103, ja vas pitam – zašto ove osobe fotografišu narodne poslanike sa galerije i po kom osnovu je njima dozvoljeno prisustvo na ovoj sednici? To vas pitam u okviru člana 103. Poslovnika. 

ANA BRNABIĆ: Po članu 89, pozvani su da prisustvuju sednici, imaju pravo da prisustvuju sednici, pritom je dobro da imamo javnost u radu. To je takođe nešto na čemu vi uvek insistirate, pa evo sad imamo javnost u radu, ali sad vam javnost u radu smeta zato što ste vi u jednom trenutku, nažalost, zadremali. Ali, ja ne mislim da je to strašno. Ne mislim da je to strašno i hajde da idemo dalje. Molim goste – nemojte da fotografišete ljude ako su malo zadremali. Nije korektno. Dobro. Hoćete li da se izjasnimo? Niste završili? Nastavite, nastavite. Izvolite. 

ALEKSANDAR JOVANOVIĆ: Znači, ja vas pitam – ko su osobe na galeriji? 

ANA BRNABIĆ: Pozvani su, došli su. 

ALEKSANDAR JOVANOVIĆ: Ko? Da su pozvani znam, ali ko su osobe na galeriji? 

ANA BRNABIĆ: Daće vam služba ko su, ne znam ja. Zaista ne znam imenom i prezimenom. 

ALEKSANDAR JOVANOVIĆ: Ne znate vi, stvarno? Ko ih je pustio ovde, pošto ne znate? Ko su osobe na galeriji? 

ANA BRNABIĆ: Hajde ovako. Razumem da ste bunovni, razumem da ste se probudili, ali ajmo polako. Dakle, imaju pravo da budu tu ako su pozvani i ako smo dozvolili, po članu 89. Da li znam ime i prezime svake osobe koja je na galeriji? Ne znam, ali sam potpuno spremna da zamolim službu da vam da, da imate ime i prezime svake osobe koja je na galeriji, ko ih je pozvao i ko ih je uveo u Skupštinu, zato što im je dozvoljeno da budu tu. Jesmo li sada završili i možemo da se vratimo da radimo? 

ALEKSANDAR JOVANOVIĆ: Znači, vi ne znate ko su osobe na galeriji? 

ANA BRNABIĆ: Ne, imenom i prezimenom ne. 

ALEKSANDAR JOVANOVIĆ: Lepo, lepo. Hajde kad saznate, gospođo Brnabić, ko vam se mota po kući, javite mi. Hvala. 

ANA BRNABIĆ: Hajde. Hvala. Nastavićemo sada dalje. Replika, Bojan Torbica. Izvolite. 

BOJAN TORBICA: Zahvaljujem, predsednice. Kao što to malopre reče bivši predsednik DS, njihov likvidacioni upravnik Dragan Đilas, samo neko ko nikad nije bio član DS ima pravo da priča o sindikatima i radnicima, jer nije donosio najsramniji Zakon o radu 2005. godine, posle kog je radnik zrenjaninskog preduzeća "Šinvoz" Radiša Stojanov, 16. januara 2008. godine, preminuo u sali beogradskog Doma sindikata, dok je štrajkovao. Posle njega, Zoran Bulatović, predsednik Udruženja tekstilnih radnika u Novom Pazaru, 23. marta 2009. godine, sebi je nožem odsekao mali prst na ruci, par dana posle stupanja u štrajk radnika glađu. Kriminalci DS su tog istog čoveka pretukli 7. juna 2010. godine. Posle tog zakona, Mladen Vasiljević iz sela Vrbice, bivši radnik firme "Knjaz Miloš", odsekao je sebi, 29. septembra 2009. godine, prst sa svoje leve ruke. Zatim, 9. jula 2010. godine, radnik preduzeća "Iskra metal" Halko Društinac zakucao je sebi eksere u ruku. Zatim, 1. februara 2011. godine, taj isti čovek je po drugi put morao sebi da zakuca ekser u ruku. Da li o takvim radničkim pravima, da li o takvoj sindikalnoj borbi govorite vi iz DS, koji ste rasprodali sve fabrike u Srbiji, koji ste 700.000 radnika isterali iz kuće? O kakvom radu, o kakvim radnicima, o kakvim sindikatima u Srbiji vi imate obraza da pričate iz DS? Hvala vam. 

ANA BRNABIĆ: Hvala vam. Idemo dalje. Po Poslovniku, izvolite, samo se prijavite za reč. Reč ima Dragan Jonić. Izvolite. 

DRAGAN JONIĆ: Hvala, predsednice. Ja bih zaista želeo da znam, pošto sam nov u ovom domu, po kom osnovu se gospodin Bojan Torbica javlja za repliku, kada niti je pomenut on, niti njegova poslanička grupa, niti njihov kandidat za ministra. Hvala. 

ANA BRNABIĆ: Želite li da se izjasnimo u danu za glasanje? Znate, po Poslovniku ima da kada to kažete onda vas ja pitam - hoćete li da se izjasnimo? Ne želite. Dobro. Po Poslovniku, gospodin Lutovac? Izvolite. 

ZORAN LUTOVAC: Dakle, poslanik je pomenuo DS i to je osnov zbog kojeg se javljam. 

ANA BRNABIĆ: Replika? 

ZORAN LUTOVAC: Jeste, ali po Poslovniku, po članu koji omogućava da se javim kad se pomene DS. 

ANA BRNABIĆ: Jel replika ili po Poslovniku? 

ZORAN LUTOVAC: Replika je u pitanju. 

ANA BRNABIĆ: Replika, izvolite. 

ZORAN LUTOVAC: Dakle, u ovoj sali ima mnogo nekih koji su bili u DS. Mnogi od njih su vrlo konzistentni, oni nisu menjali svoje političko opredeljenje. Oni su prosto ljudi uvek istog političkog opredeljenja, oni su za vlast. Oni ne menjaju političko opredeljenje - ko dođe na vlast, oni su s njim. Prema tome, bilo bi dobro da gospodin i svi drugi koji se budu javljali ne pominju u kontekstu DS. U Demokratskoj stranci su ljudi koji su časni i pošteni, ljudi koji se bore za javni interes. Morate prekinuti više sa tim i prekidati one koji u negativnom kontekstu govore o DS, jer to nije jedna od političkih stranaka, to je institucija demokratije u Srbiji. Prema tome, molim vas, s obzirom na to da treba da vodite računa o redu u ovoj sali, da povedete računa i o tome. Hvala. 

ANA BRNABIĆ: Hvala vam. Idemo dalje. 

ALEKSANDAR JOVANOVIĆ: Znate ko je ova osoba? To je pi-ar gospodina Vučevića, dok je bio gradonačelnik. Mogu ja da dovedem nekoga.

ANA BRNABIĆ: Možete da dovedete koga god želite, samo najavite. 

ALEKSANDAR JOVANOVIĆ: Samo da javim?

ANA BRNABIĆ: Samo najavite. Ovo je narodni dom, mogu ljudi da uđu, samo najavite, nek dođu, da. Gospodine narodni poslaniče Jovanoviću, imate drugu opomenu. Imate drugu opomenu danas. Dakle, sada imate dve. Sledeća vam je oduzimanje reči. Vi ne znate neke osnovne stvari. Znate, ima prenos ove Skupštine. Ne morate vi da me snimate na videu. Idem na RTS-u, na Drugom kanalu. 

ALEKSANDAR JOVANOVIĆ: Ima prenos? Stvarno?

ANA BRNABIĆ: Ima da, kao što obično ima, ali dobro. Izvolite sedite vi sada tamo gde vam je mesto. 

ALEKSANDAR JOVANOVIĆ: Kako vas nije sramota? Šta je smešno?

ANA BRNABIĆ: Izvinjavam se našim gostima. To vam je tako. Ima različitih ljudi i među narodnim poslanicima. Izvinite, molim vas, neprimereno je za ovaj dom, ali šta da radite, to vam je demokratija. Po Poslovniku, Milojičić. Izvolite. 

RADOSLAV MILOJIČIĆ: Hvala, uvažena predsednice. Reklamiram član 108. O redu na sednici stara se predsednik Narodne skupštine. Ja sam nekoliko puta do sada rekao da ću zatražiti, čim izaberemo Vladu, da uvedemo alko test. Molim budućeg ministra policije da to radimo, jer šetajući se po sali za poslanikom Ćutom, poznatim kao vinjak efendija, ja sam našao i, evo, želim da mu vratim ovo što je njegovo. Dođite slobodno, uzmite vinjak i da nas pustite da radimo ozbiljne stvari i da završimo ovu sednicu na miru. Hvala. 

ANA BRNABIĆ: Narodni poslaniče Milojičiću, još jedna opomena i za vas zato što ovo niste smeli da uradite, niti smete da unosite alkohol u ovu salu. Ako jeste, Ćuta je sakrio, a vi ste pokazali. Možemo sada da nastavimo da radimo. Reč ima Nevena Đurić. Izvolite. 

NEVENA ĐURIĆ: Poštovana predsednice Narodne skupštine, uvaženi gospodine Vučeviću, kandidati za članove buduće vlade, koleginice i kolege narodni poslanici i, pre svega, građani Republike Srbije, mi danas imamo ispred sebe ekspoze i predlog kandidata za članove buduće Vlade Republike Srbije i, kao što smo i juče čuli, nemamo nikakvih dilema po tom pitanju. Biće to Vlada kontinuiteta u pogledu daljih investicija, u pogledu daljeg razvoja i ulaganja, ali ono što pre svega jako bitno mi ćemo imati još jednom srpsku vladu, a ne onako kako je to nekada bilo u vreme onih koji danas pretenduju da se dočepaju vlasti, pa, su nam i strani ambasadori i tajkuni sastavljali vlade, a oni se nama onako cerekajući se direktno u lice podsmevali da su oni praktično ti koji odlučuju o tome ko će voditi Srbiju. Tako je bilo nekada kada nam je država bila opustošena i kada smo imali gotovo pola miliona ljudi bez posla i na ulici, ali ono što je jako važno, dakle, danas smo čuli mnogo toga. Ako bismo trebali na sve da odgovorimo, za to prosto nema vremena, ali imajući u vidu da smo od prethodnog govornika sa liste čuli nešto što prosto nije ni čudo da članovi njihove partije danas koje kuda po belom svetu govore da ih ništa ne razumeju i da im ništa nije jasno šta su zapravo hteli da kažu, na mene je najjači utisak ostavilo ono što je rekao i o čemu je govorio šerif iz Trstenika, inače jedan od najplaćenijih predsednika opštine, koji je sam sebi povećao platu. Istine radi, ja na neke stvari moram da odgovorim. Dakle, niko nas iz Srpske napredne stranke nije izbacio iz lokalne vlasti u Trsteniku. Mi smo te 2015. godine svojom voljom, jer smo sami smatrali da tako treba, jer nismo želeli da budemo deo pogubne vlasti i da dajemo legitimitet jednoj takvoj politici, izašli iz lokalne Skupštine u Trsteniku. Zaista, kada govorimo o tome koliko je opustošena opština Trstenik, moram da se osvrnem na činjenicu da je pred izbore 2016. godine učinjeno, dakle, pored svih tih sramnih stvari o kojima smo danas slušali, učinjen još jedan presedan. Dakle, u fabrici „Petoletka“ je zaposleno više stotina ljudi. Svi direktori pojedinačnih fabrika su morali da budu kandidati na njihovim listama da bi, što šerif iz Trstenika, što članovi njegove porodice i najbliži saradnici, bili direktni članovi upravnih i nadzornih odbora, kojekakvih plaćenih funkcija. E takvi ljudi danas sebi daju za pravo da nama ovde sole pamet i da kritikuju, pre svega, ne samo ekspoze i, prosto, kandidate za članove buduće Vlade, već politiku predsednika Aleksandra Vučića, koja je Srbiju nepovratno promenila na bolje. Ono na šta ja posebno moram da se osvrnem je da mi ispred sebe imamo jedan tim koji je na istoj strani, na strani naše države i na strani našeg naroda i to nam je u ovim trenucima preko potrebno pre svega da bismo uspeli da se sačuvamo sa jedne strane, a sa druge strane da bismo mogli da napredujemo i da budemo još bolji. Reč je o ljudima koji, nemam dileme po tom pitanju, imaju energije, spremni su da, ne štedeći sebe, rade i da ispune sve i odgovore praktično na sve zadatke i izazove koji se pred njih postave, a mi, građani Republike Srbije, od buduće Vlade očekujemo da sačuva mir, da nastavi dalji ekonomski rast, napredak i doprinos boljem životnom standardu naših građana, ali i da odbrani slobodarski duh, da odbrani samostalnost, suverenost i nezavisnost Srbije. Mi smo, zahvaljujući pre svega viziji predsednika Aleksandra Vučića uspeli da ostvarimo i da uradimo ono što je na izgled delovalo nemoguće, pa nas 2027. godine očekuje i velika EXPO izložba. Dakle, niz projekata, mnogo toga korisnog za sve građane Republike Srbije. Dakle, mnogo novca je opredeljeno upravo za čitav projekat „Skok u budućnost“, ali je suština čitave priče, dakle, i kada govorimo o projektu i kada govorimo o samoj izložbi, činjenica da nisu važni samo brojčano, u smislu broj projekata i količine izdvojenog novca, već je suština šta će naši građani i koje će sve benefite imati građani Republike Srbije od svega toga. Hoćemo li moći brže i jednostavnije i lakše da putujemo do posla, hoćemo li imati više vremena da provedemo sa svojom porodicom, hoće li nam deca udisati čistiji vazduh, hoćemo li imati bolju, kvalitetniju zdravstvenu zaštitu. Samo kada tako postavimo politiku i samo kada tako gledamo na stvari, možemo da ostvarimo napredak. Za kraj ja moram da kažem da je naš slavni nobelovac Ivo Andrić govorio da je svaki čovek dužan svom zavičaju. Ja sam sigurna da među kandidatima za članove buduće Vlade ima mnogo onih koji su pokazali zapravo kako ljudi u politici srcem rade za svoj kraj. Niko nije uradio za Ub i Kolubarski okrug više od Darka Glišića, niko nije uradio za Novi Sad više od gospodina Vučevića, ali kao neko ko dolazi iz Kruševca, ja moram da priznam, i svi Kruševljani tome svedoči, nije uradio za Kruševac i čitav Rasinski okrug više od Bratislava Gašića i mi danas imamo i Moravski koridor. Imaćemo i istočnu obilaznicu. Imamo i postrojenje za prečišćavanje otpadnih voda. Imaćemo i potpuno rekonstruisanu opštu bolnicu u Kruševcu i novu halu sportova i niz drugih projekata, što zapravo pokazuje da ova država ulaže u sve sfere društvenog života, ali i u sve krajeve Srbije. Nema dileme da ćete, ja sam u to sasvim sigurna, što se tiče poslanika Srpske napredne stranke, ali i naše vladajuće koalicije, dobiti punu podršku, jer vi podržavte ne samo politiku predsednika Aleksandra Vučića, već politiku kojoj je Srbija interes i srpskog naroda. Hvala. 

ANA BRNABIĆ: Hvala vam. Reč ima mandatar Miloš Vučević. Izvinjenje zato što vam nisam ranije dala reč. 

MILOŠ VUČEVIĆ: Hvala, predsednice. Naravno, iskoristiću priliku da se zahvalim gospođi Neveni Đurić na diskusiji, na svemu onome što je rekla, ali da se vratim na ono što je bilo pre toga u diskusiji, odnosno o čemu je govoreno i ne bih se javio da nije, po meni, učinjen skandal i to po ko zna koji put, kad god se desi neka tragedija u našem narodu, u našoj državi, uvek ima tih ptica zloslutnica koje dočekaju prosto da prvi zapevaju, da ne kažem da seire i da se raduju. Ne dam vam da zloupotrebljavate smrt zastavnika Miodraga Toškovića. Ne dam vam zloupotrebite smrt srpskog junaka specijalca i padobranca i gnjurca, diverzanta, pripadnika 72. brigade za specijalne operacije, koji nije poginuo ni na kakvoj ne znam kakvoj vežbi koju vi prikazujete da bi trebalo valjda da zadovoljava nekog pa nam gine vojska, nego obavljajući svoje redovne profesionalne aktivnosti. To je čovek koji je 23 godine bio u vojsci, obavljao najteže i najodgovornije poslove, bio deo ratne mornarice dok je Crna Gora bila sa nama, a posle bio u najelitnijim jedinicama Vojske Srbije. Ja sam bio u toj porodici istog dana kada je pronađeno telo poginulog zastavnika, junaka Miodraga Toškovića, video i suprugu Snežanu i dve od tri ćerke, bio na sahrani i razumeo, ne mogu da kažem doživeo, razumeo bol te porodice. A ne znam ko je vama dao za pravo da kažete šta i kako se to desilo, odnosno odigralo i da to ubacujete u jeftin politički kontekst da država zaboga ne brine o sudbini onih koji je čuvaju? Apsolutno vam ne dozvoljavam da bacite ni promil senke, ni milimetar senke na tu tragičnu smrt i pre svega na bol porodice Tošković, čestite porodice, supruge Snežane i njene tri ćerke koje su ostale i koje danas nemaju supruga, odnosno oca. Treba da vas je stid što ste spominjali taj događaj da bi ne znam šta prikazali kako država ne vodi valjda računa, jer nam ginu vojnici na vojnim vežbama. To su ljudi koji su se prihvatili odgovornog posla, posla koji nosi visok i veliki rizik. To su ljudi koji obavljaju najsloženije vojničke zadatke, vrše borbena dejstva, obučavaju se da brane državu u svim mogućim uslovima i svesni su kakav rizik nose. Da vas podsetim, dešavala su se, nažalost, i ranije, ne mogu da isključim i u budućem vremenu, voleo bih da mogu, nesreće kada smo gubili vojnike u mirnodopskim uslovima, ali nikada niko to nije iznosio u političkim govorima. Sedmog jula 2009. godine srušio se MIG 29, kada je poginuo pilot Rade Ranđelović i vojnik Milan Ulemek. Niko to nije spomenuo ni u jednom političkom govoru, ni u jednoj raspravi, niti je bilo koga optuživao da bi dobijao jeftine političke poene. I dopustite da istražni organi i civilni i vojni utvrde šta se desilo prilikom pogibije Miodraga Toškovića, našeg zastavnika i povređivanja vodnika Vojvodića. Pustite da se utvrde činjenice i okolnosti, to zaslužuju njihove porodice, a ne da vi ovde iz skupštinske klupe dajete sebi za pravo da vi opservirate i zaključujete kako je do toga došlo, jer eto, vi ste brižni za njihove porodice, jer vi pretpostavljate da se desilo nešto što nije smelo da se desi, pa pretpostavljate da je neko napravio propust, a to je naravno uradila politika, jer politika želi da joj ginu vojnici. To je sramota. To se nikad nije dešavalo u srpskoj politici, od zloupotrebe ubistva dece u školi, ljudi, mladih ljudi u Malom Orašju i Duboni. Prosto, ne mogu da razumem tu potrebu da svaku nesreću koja nam se desi koristite da bi prikazali da ste vi, bre, jedini sposobni koji možete politički nešto da uradite. 

RADOMIR LAZOVIĆ: Hajde dosta!

MILOŠ VUČEVIĆ: To što mi govorite, pokazuje o vašem nepoštovanju i ovog čoveka koji je poginuo za Srbiju. Vas treba da bude sramota, jer sam pričao o zastavniku Vojske Srbije, koji je poginuo vršeći svoje dužnosti, a vi mi vičete – dosta. Vas treba da bude sramota što ste ga stavili u usta i što meni vičete – dosta, dok spominjem ime srpskog heroja i njegove porodice koja trpi ogroman bol, vas da bude sramota. 

SANDRA BOŽIĆ: Gospodine Lazoviću, izričem vam opomenu za potpuno neprimereno ponašanje. Gospođo Rakić, niste u sistemu. Zoran Lutovac je u sistemu. Zar ne mislite da ste dovoljno rekli? Izvolite, još jedna prilika. 

DRAGANA RAKIĆ: Neko je već ovde rekao da Miloš Vučević još nije postao premijer, a već laže. Znači, najgrublje je izvrtao moje reči koje sam ovde izgovorila. U to je mogao da se uveri svaki građanin i građanka koji su gledali ovaj TV prenos, kao i svako ovde u Skupštini. Pod broj jedan, ja nisam nikoga optuživala, ja sam samo postavljala pitanje i tražila odgovornost za smrt oficira. To mi daje za pravo to što sam narodna poslanica. Zadatak narodnog poslanika i jeste da postavlja pitanja i da bude kontrolor izvršne vlasti, pa i Vlade, pa i ministra vojske koji je u ovom slučaju bio dotični Miloš Vučević. Ja sam kao narodna poslanica i kao majka deteta za koje Miloš Vučević planira da uvede obavezni vojni rok, ja sam majka šesnaestogodišnjeg dečaka, imam pravo da pitam u kakvu vojsku mi to šaljemo naše sinove, kada nam ginu najiskusniji oficiri? Ja sam upravo to rekla, da je poginuo jedan od najiskusnijih vojnika naše vojske, kao i onaj vojnik na Pešteru, kao i pilot koji je izgubio život u helikopterskoj nesreći. Ja sam zabrinuta kao majka i kao narodna poslanica u kakvoj to državi mi vaspitavamo našu decu. Ja ne optužujem, ja tražim odgovore, a odgovor nisam dobila. Zato vas ponovo, Miloše Vučeviću, pitam ko je odgovoran za smrt svih ovih vojnika? Odgovorite mi to sada, ovde pred kamerama i u ovom domu. 

SANDRA BOŽIĆ: Reč ima mandatar. 

MILOŠ VUČEVIĆ: Vi niste nastupili kao neko ko pita kao narodni poslanik, nego kao istražni organ i to ste sada ponovo učinili, jer vi postavljate ne pitanja, nego zaključke iz istražnih postupaka. Ja nisam ovlašćen da govorim ko je kriv, jer nisam ni istražni sudija, odnosno tužilaštvo, niti sud koji će utvrditi, niti sam vojna kriminalistička policija, odnosno vojna policija koja isto utvrđuje činjenice. Ja stvarno sebi ne dajem za pravo da kažem ko je kriv ili nije kriv. Za neke stvari koje ste spomenuli je utvrđena odgovornost, za neke će biti utvrđena odgovornost. Ja sam govorio u kontekstu da nije fer i nije normalno, nije pristojno da koristite u raspravi o izboru Vlade smrt profesionalnog vojnika koji je obavljao svoje redovne poslove i da to u političkom kontekstu dovodite u vezu sa vlašću, odnosno izborom Vlade, jer zaboga, premijer je neko ko treba da bude ili ko će biti izabran kao premijer, a bio je ministar kome je poginuo vojnik, a on nije vodio računa o svom vojniku, odnosno profesionalnom vojniku, odnosno ovde konkretno zastavniku, podoficiru Miodragu Toškoviću. Ko treba da služi vojni rok ili u kakvu vojsku šaljemo našu decu? Slaćemo u našu srpsku vojsku, Vojsku Srbije, koju niste uspeli da uništite. I ja sam otac jednog sina od 23 godine, jednog od 16 godina, jedan služio dobrovoljno, jedan će, nadam se, ići kao i svi ostali dečaci kada mu dođe vreme da služi vojni rok. Služili, nikad se nismo sklonili, možete da proverite, i u svim ratovima učestvovali, direktne žrtve podneli i u Prvom i u Drugom svetskom ratu, direktnoj liniji, nikad nismo dezertirali i nikada nismo govorili protiv svoje vojske i nikada nismo politički zloupotrebljavali smrt bilo kog vojnika, ma i bilo kog čoveka u našoj državi. I to nas razdvaja za svagda. Neka je večna slava Miodragu Toškoviću, heroju srpske vojske. I naravno da istražni organi treba i moraju da utvrde istinu, a vi više nikada da ne spominjete te stvari u kontekstu neke dnevne političke bitke ili borbe ili sticanja političkih poena. 

SANDRA BOŽIĆ: Reč ima narodni poslanik Dragan Delić. Izvolite. 

DRAGAN DELIĆ: Uvažena predsedavajuća, poštovani građani Republike Srbije, istina je i naroda radi, Srbiji je potrebna Vlada diskontinuiteta jer prethodna Vlada nije koristila sva svoja uslovna ovlašćenja a to je da utvrđuje i vodi politiku Republike Srbije. 

SANDRA BOŽIĆ: Gospođo Rakić, ometate govornika, svog kolegu narodnog poslanika. 

DRAGAN DELIĆ: Član 123. Ustava. Poseban problem je bio što ta Vlada nije jasno imala definisane prioritete, kao što to rade pravi domaćini u svojoj kući. Vidite, u temelju svakog razvojnog, progresivnog, zdravorazumskog i humanog društva nalaze se pozitivan prirodni priraštaj, plodonosno i plodotvorno obrazovanje i narodno zdravlje ili, kako anglosaksonci kažu, javno zdravlje. Ukoliko ovo utvrdimo kao aksiom i prioritet, posebno da je zdravlje stanovništva strateški nacionalni resurs, svi postojeći novonastali ili izvedeni problemi postaju lakši za razumevanje i rešenje. Bez želje za dramatizacijom, egzaktni i neoborivi podaci jasno govore da nam je temelj ozbiljno urušen. Samo jedan podatak. Prošle godine rođeno je manje 1.437 beba nego 2022. godine. Zbog nedostatka vremena, letimično ću se osvrnuti samo na zdravstveni sistem. Da ne bi bilo zabune, pozdravljam ulaganja u zdravstvenu infrastrukturu, opremu, digitalizaciju, inovativnu terapiju. Imam neke stručne primedbe, ali Narodna skupština nije mesto gde bi se o tome raspravljalo. Govorim o nekim problemima u zdravstvu po dubini kojih nema u ekspozeu. Po istraživanju Demostata, 56% ispitanika je nezadovoljno stanjem u našem zdravstvu. Istraživanje Štada grupe govori da samo 54% osiguranika ima poverenje u svog izabranog lekara, a samo 30% u lekara specijalistu. A ceo zdravstveni sistem počiva na uzajamnom poverenju, kao dvosmernoj ulici. Preko 40% ukupnih troškova u zdravstvu pokrivamo plaćanjem iz džepa. Sve preko 20% govori da je sistem u velikom problemu. Samo 4% građana Srbije ide na sve dostupne preventivne preglede i tako dalje. Kao čvrsta konstanta od početka devedesetih godina prošlog veka, održavaju se i umnožavaju brojni problemi u srpskom zdravstvu. Slabi rezultati u oblasti promocije zdravlja i sprečavanja bolesti, neujednačeni ishodi lečenja, visoka smrtnost, višemesečno, višegodišnje čekanje na dijagnostičke procedure i lečenje, nepovezanost pružaoca usluga, korupcija, politizacija zdravstva i tako dalje. U „Srčanoj knjizi“, to je predlog nove zdravstvene politike Republike Srbije, koju smo mi izdali prošle godine, izdali smo preko 170 konkretnih predloga, rešenja, ideja za suštinske promene u četiri vitalne oblasti zdravstvene zaštite. Finansiranje zdravstvenog sistema i potrošnja, organizacija zdravstvenog sistema, rukovođenje i upravljanje zdravstvenim sistemom i na kraju kadrovska politika, od upisne politike na fakultete, do odlaska u penziju. Generalno gledano, sve promene su usmerene ka dominantnoj ideji vodilji da zdravstveni radnici moraju da budu, pre svega, čuvari zdravlja, a onda dobri, sistematični i odgovorni praktičari, odnosno kliničari, a uz to da adekvatno budu nagrađeni, što je veliki problem u srpskom zdravstvu, da se vrednuje njihovo znanje, veštine, kontinuirana edukacija, fizički i mentalni napor, zašto da ne i stres, njihov značaj na celokupno društvo. Sa ljubaznim propratnim pismom, odnosno neophodnim objašnjenjima, poslali smo predlog nove zdravstvene politike na 30 adresa, od Ministarstva zdravlja, RFZO, Odbora za zdravlje Narodne skupštine do Instituta za javno zdravlje. Znate ko nam je odgovorio? Niko. Jedino interesovanje i želju za saradnjom pokazale su akademije nauka dve susedne države. Naravno, zavera ćutanja je bila očekivana, predvidljiva reakcija, kao i provladinih medija. Niko nije došao na konferenciju za štampu, niti je preneo informaciju kao da ih nova zdravstvena politika ne interesuje. Ova činjenica dovodi u pitanje iskrenost aktuelne vlasti koja stalno govori o poželjnosti novih ideja, odsustvo predloga iz redova vanvladajućeg establišmenta da od strane opozicije dolazi samo mržnja. Međutim, mi dobronamerno nudimo skoro 170 mogućih, ponavljam mogućih rešenja, a vlast ćuti i to ignoriše. Ovo nam govori da nema političke volje za radikalno proumljenje u zdravstvenom sistemu Srbije i to zameram mnogim prethodnim vladama. Poštovani građani, posebno ističem da u knjizi nema subverzivnih tema, niti političkih provokacija, niti apokrifnih, podmetnutih stavova. Jednostavno, knjiga treba da bude samo konkretan povod i možda orijentir za jednu stručniju, dublju i sveobuhvatniju raspravu o zdravstvenom sistemu Srbije. Sa ovog mesta, pozivam buduću Vladu da za tri godine, mislim da je to realno, zdravstveni sistem Srbije stavimo zajedno, zašto da ne, na zdrave noge i da bude primer dobro organizovanog zdravstvenog sistema, čak i za visoko razvijene zemlje, kao što je to bilo sedamdesetih i osamdesetih godina prošlog veka. Setite se da smo epidemiju smrtonosne variole vere 1982. godine rešili samo za nekoliko nedelja sa odličnim zdravstvenim sistemom, a suštinski ciljevi naše zdravstvene politike su egalitet, kvalitet i bezbednost. Jednostavno, zdravstveni sistem Srbije treba tako organizovati i finansirati da svakom stanovniku ove zemlje zdravstvena zaštita bude dostupna u svako vreme i na svakom mestu. Drugo, da ta zdravstvena zaštita bude kvalitetna, efikasna i maksimalno bezbedna. Ponavljam bezbedna, jer to je veliki problem poslednjih meseci koji se pojavio u srpskom zdravstvu, bezbedna za sve osiguranike. To je strateško opredeljenje srca. Hvala što ste me saslušali. 

SANDRA BOŽIĆ: Reč ima narodna poslanica Marija Jevđić. Izvolite. 

MARIJA JEVĐIĆ: Zahvaljujem. Poštovana predsedavajuća, poštovani gospodine Vučeviću, poštovani kandidati za ministre, mogli smo čuti iz izlaganja predsednika JS Dragana Markovića Palme zbog čega JS podržava buduću Vladu. To je prvo njen kontinuitet po svim strateškim pitanjima za Srbiju u čiji sastav su uključeni svi važni politički i društveni akteri i pokriva najširi spektar ljudi. Kao to ste mogli čuti od gospodina Markovića, u vašem ekspozeu se mogao prepoznati svaki građanin Srbije. Druga bitna stvar i jaka poruka je da Srbija želi da neguje i sačuva prijateljstva sa svim zemljama i da stvari oko kojih se slažemo ojačavamo, a one oko kojih se ne slažemo, da se trudimo da se naš stav, naše pravo, a pre svega pravda glasno čuje i poštuje kod naših prijatelja. Tu pre svega mislim na očuvanje teritorijalne celovitosti po pitanju Kosova u međunarodnoj zajednici. Treće je strateško opredeljenje za članstvo u EU, kao i dalje razvijanje odnosa sa našim tradicionalnim prijateljima Rusijom i Kinom. U svom ekspozeu, gospodine Vučeviću, nekoliko puta ste spomenuli Kraljevo i Rašku oblast, a kao poslanica koja upravo dolazi iz Raške oblasti, tačnije iz grada Kraljeva, sigurna sam da će buduća Vlada nastaviti da ulaže i razvija u ovaj deo Srbije. Decentralizacija je nešto za šta se JS zalaže od svog osnivanja i to možemo najbolje videti na primeru Jagodine i mislim da smo mi jedina politička partija čije sedište nije u Beogradu, nego je u unutrašnjosti Srbije. Ja bih iskoristila priliku da podsetim na to da će do kraja godine biti izgrađeno deonica Moravskog koridora od Preljine do pojata i da je to jako bitno za grad Kraljevo i za ceo okrug, ali i za Moravički i Rasinski okrug. Takođe, bitno je i za razvoj turizma, pogotovo zdravstvenog, jer se u ovom okrugu nalaze neke od najlepših banja u Srbiji, Vrnjačka Banja, Jošanička Banja, Mataruška Banja, Trepča i vi ste danas spomenuli u kakvom stanju se nalaze banje u Srbiji, da su one devastirane. Ja bih vam, ako niste upoznati, upoznala i druge poslanike da Mataruška Banja u Kraljevu posle skoro tri decenije propadanja dobija svoje novo ruho i da na radost svih građana, ne samo Kraljeva i Raškog okruga, nego i svih građana Srbije pošto je Mataruška Banja bila treća banja po posvećenosti u staroj Jugoslaviji, jer leči od steriliteta, da će ponovo početi da radi i da prima sve naše građane. Inače, za novog ministra, nije tu, ali prenećete mu, mislim da se jako mali procenat odvaja za rehabilitaciju banjama od Fonda za zdravstveno osiguranje, mislim da je to nekih 1,5% i mislim da bismo to trebali da u neko dogledno vreme povećamo. Tu, nije ni stari, novi ministar za turizam koji dolazi upravo iz Raškog okruga i od njega očekujemo veliku podršku što se tiče razvoja turizma u Raškom okrugu. 

SANDRA BOŽIĆ: Samo vas molim vreme.

MARIJA JEVĐIĆ: Mnogi su zaboravili na zemljotres koji je 2010. godine pogodio Kraljevo, pohvalila bih urbanu regeneraciju Dositejeve ulice, zamolila bih gospodina Vesića da privede kraju urbanu regeneraciju. Što se tiče dijagnostičkog centra koji treba da se otvori u Kraljevu, zamolila bih budućeg ministra gospodina Glišića, znam da je uspešno vodio jednu lokalnu samoupravu, zna koliko je bitno da se Srbija ravnomerno razvija, projekat je kod vas u ministarstvu na doradi, tako da verujem da ćete u skorije vreme i to .. 

SANDRA BOŽIĆ: Zahvaljujem. 

MARIJA JEVĐIĆ: Rekli ste da nemam vreme, ali ja bih samo da poručim mandataru, to je tri sekunde, potrošila sam vreme poslaničke grupe Jedinstvena Srbija, zato vi imate vreme, imate tim, imate snagu, imate volju i ono što je najbitnije želju da Srbija bude stabilna i jaka, ali pre svega jedinstvena, jer to nam je u ovom trenutku najpotrebnije. Hvala. 

SANDRA BOŽIĆ: Hvala. Reč ima narodni poslanik Dobrica Veselinović. Izvolite. 

DOBRICA VESELINOVIĆ: Dobar dan. Hvala, žao mi je što rekao bih, jedno pola ministara nije tu, očigledno da ih ne zanima šta narodni poslanici imaju da kažu, možda pitaju ili imaju neku sugestiju, ali to govori o njihovom odnosu prema građanima i građankama Srbije. Čuli smo mnogo obećanja, čuli smo razne statistike ovde, ali želim da kažem da se ono što nismo čuli, a to je da se ovde radi o politici. Vaša politika, a videli smo i u prethodnom ekspozeu i u onom tamo ekspozeu, je politika koja radi na tome da bogati budu bogatiji, da se društvene nejednakosti povećavaju. Mislim da je u redu da to kažete, mislim da je u redu da sa tim izađete pred građane, a ne da izlazite sa nekakvim statistikama i nekakvim brojevima koji nemaju nikakve, nikakve osnove u realnosti, a preći ću na to malo kasnije i objasniti iz nekoliko primera. Sa druge strane, mi ovde kao Zeleno-Levi front mislimo i smatramo i borimo se za to da ljudi ne glasaju za vas, borićemo se da vaša Vlada traje što kraće, jer smatramo da Srbija kao zemlja sa najvećim društvenim, socijalnim i ekonomskim nejednakostima ne zaslužuje da bude takva zemlja u budućnosti. Mnogo smo pričali o prošlosti, stalno smo se vraćali na neke teme iz prošlosti, optuživali ljude koji su nešto radili, vraćali se na neke istorijske nepravde, mi smo ovde da pričamo o budućnosti. Zašto vi ne pričate o budućnosti i zašto ne radite u interesu građana se može videti i prethodnim godinama. Hajde smo da krenemo na primere iz Beograda. Vi ste se hvalili, tu je gospodin Siniša Mali koji je bio gradonačelnik kada se ova stvar koja se zove Beograd na vodi napravila, vi se hvalite time i to pokazuje da želite da bogati budu bogatiji, gde je kvadrat stana u Beogradu na vodi 10.000 evra. Vi se hvalite time i žao mi je što kolega Ivica Dačić nije tu kao pripadnik Socijalističke partije Srbije i evo, možda može neko da odgovori, socijalisti su ljudi koji bi trebali da se bave jednakostima, vi se hvalite time da će soba na jedan dan u novom hotelu u Beogradu na vodi biti 450 evra, što je više od minimalne zarade. Vi se hvalite time, vama je to u redu da vam soba košta više od minimalne zarade, a minimalna zarada ne može da obezbedi ni minimalnu potrošačku korpu. Vi se time hvalite i vi ste u ekspozeu tačno napisali da vaš zadatak neće biti da ovo bude društvo jednakih. Dodatna stvar, isto mi je žao što gospodin Ivica Dačić nije tu, jer je on potpisao širenje ovog projekta. Znači, vi se hvalite time da dodatno želite da proširite Beograd na vodi i time učinite da nejednakosti u gradu Beogradu budu još veće, a i u Srbiji, jer je to projekat kao što ste ga doneli, od nacionalnog interesa. Druga stvar se tiče nacionalnog stadiona. Išli ste juče da otvarate nacionalni stadion, bavite se time da to bude veliki projekat, a ja samo iz domena onoga što je bio domen grada Beograda i kluba za koji navijam, a to je OFK Beograd koji u svom grbu ima našu tvrđavu, tvrđavu grada Beograda i u vlasništvu je zemlja ovog našeg grada, niste uspeli ništa da uradite sa tim stadionom koji propada i gde sada taj klub koji se zove OFK Beograd mora da igra znate gde, u Zaječaru. Pa bravo za brigu o javnim dobrima. Bravo za brigu o sportu. Bravo za brigu o Beogradu. Obećavali ste u bivšim ekspozeima, u bivšim kampanja metro. Vozili ste se onim autobusom koji tada nije stao, a tada nije stao na nacionalnom stadionu, nadam se da to nešto znači. U tom autobusu ste deli karte za metro koji se tek sada počeo graditi i ko zna kada će biti gotov, koji znate šta, ne rešava nijedan saobraćajni problem građana i građanki Beograda, nego spaja dve livade da bi se dodatno, ono što je osnova vaše vlade pojačalo, a to je da bogati budu bogati, da imamo situaciju da se grade kvadrati i da na tome vi zarađujete i da ne rešavate nijedan problem u gradu Beogradu. Obećavali ste različite pruge, obećavate brze vozove, a BG voz u gradu Beogradu je stariji od mene. Malo, malo pa se neki zapali. Nema nikakve ideje o tome da se zapravo rešavaju problemi građana i građanki Beograda. Molim vas da malo saslušate, znam da vas ove stvari bole, ali malo koncentracije. Prenesite i kolegama koje nisu u sali, više o tome. Za kraj jedna stvar oko energetske efikasnosti, čisto oko brojki. Tu je i ministarka. Hvalite se, kažete 10.000 domaćinstava je učestvovalo na projektima energetske efikasnosti u celoj Srbiji. Samo u gradu Beogradu imamo 600.000 domaćinstava. U celoj Srbiji je to dva i po miliona. Hajde da izračunamo za koliko godina će ovaj projekat nešto učiniti u Beogradu, a nećemo da se sve radi u Beogradu, da se razumemo. Iako sam iz Beograda i borim se za naš grad, mislim da i Srbija treba isto tako da ima dobre javne usluge kao Beograd. U Beogradu samo 60 godina, u celoj Srbiji 250 godina. Hvala vam na pažnji. Naša borba traje. Mi biramo da se borimo, biramo da ponudimo građanima i građankama Beograda i Srbije kako mogu da žive u zelenom, solidarno održivom gradu, u našem društvu i to je sve što ćemo raditi, da vaša Vlada bude što kraća, da promenimo vlast u Beogradu, da promenimo vlast u Nišu, da promenimo vlast u Novom Sadu i da promenimo vlast u svim opštinama u Srbiji. Hvala. 

SANDRA BOŽIĆ: Reč ima narodni poslanik dr Vladimir Orlić. 

VLADIMIR ORLIĆ: Jedna vlada je uvek uspešna onoliko koliko je kadra da bude na visini svog istorijskog zadatka. Progres i razvoj kao nova faza započeta u ovoj zemlji 2014. godine sa prvom Vladom Aleksandra Vučića, a koja traje i danas, utemeljena je na ovoj naizgled jednostavnoj istini. Treba da razumeš i okolnosti u kojima se nalaziš, potrebe naroda koji ti je podršku dao, potrebe države koje si izabran da služiš i onda svim svojim snagama da se usredsrediš ka cilju. Da li si bio uspešan pokazaće samo rezultat. Kakav je taj rezultat ocenu će dati isključivo narod. Gospodine Vučeviću, poštovani kandidati za ministra, za kontinuitet u takvom odnosu prema državi i prema narodu dobićete od nas najsnažniju moguću podršku. Znate šta ljude zanima i šta ljudi očekuju. Treba da nastavi da raste standard, svakome u ovom zemlji. Ljudi znaju nakon velikih problema za ceo svet, u 2022. i 2023. godini sada kada konačno pada inflacija veća primanja svuda treba da obezbede značajniji i još bolji životni standard. Da 2027. godinu dočekamo kao što smo ljudima rekli, kao država u kojoj je prosečna plata 1400 evra, prosečna u državi da bude toliko. To znači da u onim gradovima koji su uvek bili najuspešniji to bude i značajno više, više od 1800 u Beogradu, pa redom, ali da ne zaborimo nijedan grad, nijedno mesto u Srbiji. Prosečna penzija 650 evra. Garantovana minimalna zarada 650 iste godine. radite na tome predano i posvećeno, imaćete za to našu punu podršku. Da nastavimo da obezbeđujemo posao, da dovedemo fabrike i u ona mesta gde još nisu stigle. Naravno da to radimo tamo gde smo uspeli da ozbedimo nove investicije. Niš, koji ste pominjali, u koji je lično Aleksandar Vučić doveo 10 fabrika, da nastavi da dobija fabrike i dalje. Novi Sad, koji ih je dobio onoliko prethodnih godina, da ih dobija i dalje, ali da nam među prioritetima budu ona mesta koja su tokom ovih godina pokazala najveće strpljenje, to je naša obaveza. Nastaviti sa snažnim reformama u svim oblastima. Nastavite borbu protiv kriminala i korupcije i nemojte da dozvolite nikada da vam po tom pitanju pamet sole oni koji su uvek po tom pitanju bili najgori od najgorih. Nikada da ih ne slušate kada to pokušaju da rade, počevši od ovih što su stotine miliona evra nabili u svoje džepove, od političkih funkcija, preprodajom reklamnih sekundi na javnom servisu, pa onih koji su u sebe i svoju rodbinu, u svoju tazbinu prebacivali desetine miliona iz lokalnih budžeta, kad su drmali svojevremeno, pa sve do ovih što kažu za sebe danas – novih, koji bi, kako kažu, ove stare sad da zamene, a koji ne kriju, čak se hvale da im kojekakvi Rokfeleri, kojekakvi Soroši, trpaju preko projekata ogromne pare u džepove i ne vide nikakav problem u tome što isti ti njihovi sponzori sponzorišu i rezoluciju o Srebrenici i projekat tzv. Kosovo u Savetu Evrope, sve onako cereći se, zadovoljni i na fotografijama sa Aljbinom Kurtijem, jednako bi pogubni bili za ovaj narod i ovu državu i jedni i drugi, i to ljudi znaju. Dakle, to ne morate da objašnjavate nikome. Mogu samo da pozovem sve ljude koji sada ovaj prenos gledaju, da se sami zapitaju – jeste li razmišljali o tome? A kako to da nikada vi niste, ni vi, ni bilo ko iz vaših porodica, nabili stotine miliona evra u svoje džepove preprodajom i rasprodajom nekog javnog dobra? Kako se to vama nikad nije desilo? Kako vas nikada nije neki Rokfeler posetio, ljudi, pa rekao – evo, dajem ti pare da radiš ti na projektima? Kako se to nije desilo nijednom od vaših komšija? Kako ni čoveku kog srećete u prodavnici ili kog znate sa pijace? Kako se to desilo samo i isključivo ovim političarima, koji su ostali i dan-danas najgori od najgorih? Svaki je čovek dovoljno pametan da sam izvuče zaključak na ovu temu, a vi ste čuli, gospodine Vučeviću, kako su juče najviše vikali i skakali do plafona kad ste baš o ovoj borbi protiv kriminala i korupcije govorili, znajući s jedne strane kakva su njihova nedela, a sa druge da smo to promenili. Učinite da ta promena bude nepovratna, imaćete za to najveću podršku. Nastavite reforme u zdravstvu, ponosni što smo govorili prethodnih godina o stotinama novih bolnica, kliničkih centara, zdravstvenih ustanova. Nemojte ni tu da dozvolite da vam bilo šta govore oni kojima je o tim pitanjima i u toj oblasti rezultat uvek bio sramna nula, nula. Ali nemojte nikada da zaboravite, moramo da guramo i tu još više i još više da ulažemo i u opremu i u inovativne lekove i da još više zapošljavamo. Odlično smo to radili, moramo to da nastavimo još bolje. I to se odnosi na škole, i to se odnosi na vrtiće i sve ono drugo što ste u svom ekspozeu već napomenuli. Nastavite sa izgradnjom infrastrukture. Ljudi su u ovoj zemlji ponosni što danas imaju one nove auto-puteve, koje su nekad mogli samo da zamišljaju. Ali vi to dobro znate. Svaki čovek u ovoj zemlji kaže – meni je prvo pitanje da mi bude dobar put ispred kuće u kojoj živim. U svakoj opštini će to ljudi da vam kažu prvo. To ne smemo da zaboravimo, to je najvažnije, jer to ljudi moraju da osete na prvom mestu. Unapređujte saobraćaj, ali nikada ni tu pamet da vam ne sole oni koji nisu bili u stanju čestitu avio-kompaniju da uspostave u ovoj zemlji, kojima u vreme ondašnjeg JAT-a nije bilo dva aviona na jednoj liniji i koji i danas ne razumeju šta znači kad dragulj poput „Er Srbije“ imamo, kao najbrže rastuću avio-kompaniju u Evropi celoj, oni zahvaljujući kojima nam deca nisu znala šta znači voziti se vozom, voziti se vozom uopšte. Da budemo ponosni na super brze vozove koje imamo danas, kojima se i oni voze, i rado i redovno u njima uživaju. I da zapamtimo, dužni smo da to radimo i još više i još uspešnije u vremenima koja dolaze. Obećali smo ljudima da ćemo to da uradimo, to je, dakle, naš zajednički projekat, naš zajednički posao. Nastavite u svim oblastima o kojima ste, ponoviću, izvanredno govorili juče. Imaćete za tu politiku našu najsnažniju podršku, da svaki čovek, ali bukvalno svaki čovek, oseti da ima nešto više i nešto bolje i za njega i za njegovu porodicu, jer će tako da se meri onaj rezultat kad narod ocenu daje, ne samo brojevima, brojevi su važni, nego time šta su ljudi osetili. Čuli ste to i od naše poslaničke grupe danas i, siguran sam, baš na to ste mislili kad ste juče tokom ekspozea rekli da Srbija svakog dana bude uspešnija nego što je bila prethodnog. Upravo na to šta će ljudi da osete, ja sam uveren mislili ste i vi. Da bi u tom poslu bili uspešni, postoji važan preduslov, a to znači da sačuvate Srbiju kakva je danas, slobodna, suverena, nezavisna, uvek spremna da se bori za svoje državne i nacionalne interese, svom narodu da služi, ako treba, kao što to danas pokazuje, sposobnu i spremnu da se suprotstavi i onim najvećima i onim najsilnijima, jer ne bira da li hoće ili neće to da radi onda kad brani svoju čast, onda kad brani svoje dostojanstvo, onda kad brani i svoje pravo na mir i dobru saradnju sa svim svojim komšijama, sa prijateljima, koje imamo kao nikada ranije, sa partnerima gde god možemo da ih pronađemo. To znači – spremna da se bori za budućnost. To je uslov svih uslova. Bez toga nema uspeha ni na jednom drugom planu, to znate. Očekujemo i od vaše Vlade da upravo tu politiku vodi svakako zajedno sa predsednikom Republike Aleksandrom Vučićem, koji je i tvorac i lider upravo te politike slobodne i uspešne Srbije. Za takvu Srbiju se živi. Za takvu Srbiju se diše. Živite za nju svakoga dana, radite naporno i posvećeno za nju svakoga dana, borite se neštedimice za nju svakoga dana i, uveren sam, biće i vaša Vlada na visini svog istorijskog zadatka i učiniće ponosnim ne samo sve nas koji ćemo za nju da glasamo, učiniće ponosnim i celu Srbiju. Hvala vam puno. Neka vam je uspešan taj posao. Slava Bogu i živela nam Srbija! 

SANDRA BOŽIĆ: Reč ima mandatar. Izvolite. 

MILOŠ VUČEVIĆ: Hvala lepo, predsedavajuća. Samo par rečenica. Da, mi jesmo ponosni na projekat „Beograd na vodi“ i radujemo se nastavku razvoja tog projekta. Mislimo da je to nešto što je od koristi ne samo za glavni grad, nego za celu Srbiju i ne vidim zašto briga i nervoza oko cene kvadratnog metra stambenog ili poslovnog prostora tamo. To je pitanje tržišta i to je pitanje za one koji investiraju. To je osnov kapitalizma, a građani Srbije su se, šta god ja mislio o tome, 5. oktobra opredelili da žive u uređenju koje podrazumeva pravila zakonomernosti kapitalističkog društva. Tako da, tržište diktira i cenu kvadratnog metra i ponudu, odnosno potražnju. Nigde nisam shvatio i nisam našao vezu između cene noćenja u jednom hotelu i minimalne zarade. To je kao kad bi sada rekli – koliko košta najskuplji automobil, a kolika je prosečna zarada. To je pitanje za one klijente koji mogu to sebi da priušte, a na državi je da podiže ekonomski standard, da raste standard, da budu veće plate i penzije, da bude veća minimalna zarada, o tome sam posebno pričao, mislim da niste bili prisutni tada, o tome sam posebno pričao. Jer, da vas podsetim, kad su državu vodili ovi koji su sa vama i danas u koaliciji, tada je minimalna zarada u Srbiji bila 15.700 dinara, a danas je 47.000 dinara. Ne znam šta bi tada rekli kolika je bila cena noćenja u hotelu, a kolika je bila minimalna zarada. Ako ima klijenata za taj hotel, to je dobro. Ako nema, snosiće odgovornost i poslovne konsekvence investitor koji je ulagao u taj hotel. Što to vas nervira i što to vas muči? Državu interesuje da li su plaćeni porezi. Državu interesuje da li oni koji grade plate doprinose za opremanje. Državu interesuje da li se neko novi zaposlio. Država iz toga, iz tih prihoda podiže i stvara uslove za rast plata i penzija. Vi morate da naučite osnove ekonomije, a ne da se ponašate kao Crveni Kmeri u Kambodži, koji bi da zaplene. Još nešto, vrlo interesantno, opet ste nervozni, ja sam vas pažljivo slušao, a vi ne možete da izdržite, dva minuta nemate koncentraciju. Interesantno sociološki i politički, pa vi najviše glasova dobijate tamo gde živi najbogatiji sloj stanovništva u Srbiji. Baš tamo vaša politička opcija dobija najveći broj glasova, a nama namećete da smo oni koji od bogatih prave bogatije, a od siromašnih siromašnije. Pa ne pokazuje vam realnost i život to, nego vas demantuje. U to što vi pričate najčešće, nažalost, poveruju oni koji su najbogatiji, a oni koji, nažalost, teže žive, a naša obaveza je da žive sutra bolje, kao i svi građani Srbije, nemaju nikakvo poverenje u to što pričate, jer je to prazna priča. I vi, kao ljubitelj „Romantičara“, navijač „Romantičara“ sa Karaburme, trebalo bi da znate da je OFK Beograd do pre koju godinu bio pred gašenjem, sad je pred vratima ulaska u Superligu, a bilo bi dobro da ste i obavešteni, siguran sam da jeste, da je OFK Beograd tražio od Fudbalskog saveza Srbije da narednu sezonu igra u Zaječaru na novom stadionu, kako bi se rekonstruisao Omladinski stadion na Karaburmi. Baš zbog tog razloga OFK Beograd je tražio da igra na stadionu u Zaječaru, da bi mogla da se izvrši rekonstrukcija stadiona na Karaburmi. Nemojte da vas ja kao Novosađanin učim šta se dešava na Karaburmi, a vi ste se predstavili da ste kao neko ko voli i prati OFK Beograd. Siguran sam da to znate. Da ne ponavljam ono što je Vlada Orlić precizno rekao, ne gadite se vi tako bogatih kada treba da vas finansiraju i vaše nevladine organizacije i vaše političke pokrete. Tada vam ne smetaju ti bogati koji mogu da spavaju u tim i skupljim hotelima i nije vas briga za minimalnu zaradu. Tada vas samo interesuje da li ćete doći do dovoljno para za sebe i za svoju politiku, tako da prestanite sa tim jeftinim demagoškim krajnje i ekstremno levičarskim idejama koje nemaju utemeljenje ni u duhu, ni u tradiciji srpskog naroda, čak, naprotiv, potpuno su suprotni nama. 

SANDRA BOŽIĆ: Zahvaljujem. Reč ima narodni poslanik Predrag Marsenić. Izvolite. 

PREDRAG MARSENIĆ: Hvala. Gospodine Vučeviću, rekli ste da je ova Vlada kontinuiteta i ja sa tim imam najveći problem zato što je to tačno, nažalost. Ova Vlada jeste Vlada kontinuiteta jedne pogrešne politike koja se vodi od 2008. godine i koja staje u jednu rečenicu - Evropa nema alternativu. Mislim da ste u vašem ekspozeu morali mnogo više vremena da posvetite Poglavlju 35. i da objasnite građanima šta to Poglavlje znači i da na kraju tog našeg puta, a mi to, nažalost, pričamo od 2008. godine u EU nalazi se ono što je, nažalost, priznanje Kosova i Metohije. Za nas je to neprihvatljivo, a ukoliko je za vas neprihvatljivo onda morate da budete mnogo konkretniji u tome. U vašem ekspozeu nije bilo izjašnjenja o francusko-nemačkom sporazumu, tačnije o tome da li ćete ga sprovoditi i šta ćete iz njega sprovoditi, a šta nećete. Kada uzmemo u obzir tu rečenicu da je ovo Vlada kontinuiteta, trenutno se na sajtu Vlade nalazi Ohridski sporazum, koji u jednoj tački kaže da će sve tačke francusko-nemačkog sporazuma biti sprovedene brzo i u dobroj nameri. Ako je to Vlada kontinuiteta, taj sporazum će i dalje biti na sajtu Vlade. Ja se iskreno nadam da neće, ali morate to konkretno reći i nama i građanima ove zemlje. Kada smo kod kontinuiteta, mi i dalje, nažalost, spadamo u red šest najsiromašnijih zemalja Evrope. I dalje smo zemlja siromašnih građana koji se najčešće klade i zadužuju u bankama i to su dve najprofitabilnije oblasti. Samo jedna kladionica je imala dobit u 2023. godini 50 miliona evra. Oni su ostvarili ekstra profit. To se takođe odnosi i na banke. Sve banke u 2023. godini imali su dobit od 1.180.000.000 evra. To su ogromne sume i ogromne cifre i do pre nekoliko godina to nije bilo tako. Nažalost, niste reagovali i niste se osvrnuli u tom vašem ekspozeu. Mi smo napravili jedan zakon o dodatnom oporezivanju ekstra profita kladionica i banaka i mislim da bi trebalo da pogledate taj zakon i da prihvatite taj naš predlog. Još jedna stvar je ovde nekako mera kontinuiteta i to se odnosi na sve ministre koji će biti u ovoj Vladi. Nažalost, niko od vas ministara i ministarki neće biti dovoljno poznat javnosti. Od vas će uvek biti poznatiji jedan ambasador strane zemlje koji se ovde ponaša kao kolonijalni upravnik vrlo često, koji je ovde bio gost i pre neki dan, a i pre nekog određenog vremena i koji je, zamislite, kršio zakon ove zemlje u jednoj situaciji bez reakcije prethodne Vlade. To nije dobar kontinuitet. Sa takvim kontinuitetom treba da se prestane. Vi ste nažalost i bićete Vlada kontinuiteta politike zaduživanja. Naime, sve vlade od 1945. godine, pa do 2012. godine zadužile su se ukupno 15 milijardi evra. Vaša Vlada za 11 godina zadužila se 22 milijarde evra i tu dolazimo do jednog dela vašeg ekspozea, ekspoze treba da ima i EXPO, i do dodatnog zaduživanja od 18 milijardi evra. Dakle, u 15 godina vaše vlasti vi ćete se zadužiti, ne vi nego država Srbija, 40 milijardi evra. Kad smo kod EXPO-a, doneli ste Zakon o posebnim postupcima radi realizacije tog projekta, tzv. leks specijalis. Ja pitam na šta se on odnosi? Vi ste, gospodine Vučeviću, juče rekli da je cifra jedna milijarda. Da li je tako? Ukupna cifra je 17,8 milijardi, a ja ovde imam izjavu gospodina Vesića koji je rekao da će izgradnja Sajma, izložbenog prostora i stambenog bloka za EXPO koštati 2,5 milijardi. Dakle, vi između sebe ne možete da se dogovorite šta koliko košta. Pritom, Goran Vesić nije rekao i nije pominjao ni Stadion, ni Akvatik centar. Ja sam, gospodin Mali je svedok, u jednoj emisiji, a i ovde tražio nekoliko puta da dobijemo analizu troškova, da dobijemo tehno-ekonomsku analizu da vidimo na šta će te pare biti potrošene. U pitanju je 18 milijardi evra. Mi kao narodni poslanici valjda imao pravo da znamo šta će, na koliko i gde će otići. Mislim da je to korektno sa naše strane. I dalje nismo dobili odgovor na to. Ovde ste dali tri primera. Nažalost, sva ti primera su pogrešna. Prvi primer oko EXPO-a se tiče Pariza. Znate, dugo je nekoliko hiljada godina najviša građevina na svetu bila Keopsova piramida, pa su onda zamenili neke katedrale i na kraju se pojavila ta Ajfelova kula i Ajfelov toranj. On je visok skoro 300 metara, možda preko 300 metara i to je u to vreme bilo nešto veličanstveno. To ljudi do tada nisu videli, ali šta je Francuska time poručivala? Pa da su prvi u oblasti čeličnih konstrukcije, da su prvi u svetu u oblasti izrade liftova, pošto je postojao lift koji vodi do vrha Ajfelove kule i profit koji su oni ostvarili nije bio profit od turizma na tom sajmu, nego upravo činjenice da su dobili gomilu poslova u oblasti čelične konstrukcije koju su radili po celoj Evropi. Vrlo slično se desilo u Čikagu četiri godine kasnije. Dakle, SAD su tada uradile nešto fascinantno, što je naravno delo Nikole Tesle, i tu ste u pravu kad ste rekle, a to je naizmenična struja. Naizmenična struja je pobedila, jer SAD su bile prve u svetu koji su tako nešto počele da sprovode, pa ste imale „General Electric“, „Vestinghaus“ itd. Dakle, oni su unovčile to. Šta ćemo mi unovčiti u našem EXPO-u? Stadion, pa će turisti da dolaze da gledaju stadion? Pa, neće biti. Nije to toliko fascinantno, a za sve to moramo da damo koliko? Dve i po, tri i pet milijardi evra. Onda ste dali treći primer Astane. To je najgori mogući primer. Dakle, imamo Kazahstan koji je u suštini energetski izuzetno potentna i vrlo važna zemlja. Dakle, imaju gas, imaju naftu, imaju uranijum. Oni mogu sebi da dozvole da potroše određene pare ne iz kredita, jer oni ih imaju, a potrošili su između dve i pet milijardi evra, a znate kolika im je bio povraćaj investicije? Pa, nikakav. Zaradili su 500 miliona evra i danas je sve to tamo prilično zapušteno, a sve ovo što ćemo mi napraviti, nažalost, mene podseća na Atinu 2004. godine i na Olimpijadu, kada su se oni zadužili 13,5 milijardi evra. Danas pola tih objekata gotovo da ne postoji, zapušteni su, nisu iskorišćeni i nažalost, mislim da će slično tako nešto da se desi i sa našim EXPO-m. Na kraju, govorili ste o kulturi sećanja. Vi ćete u vašoj Vladi imati ministra koji je konstantno umanjivao žrtve logore Jasenovca. To nije dobra poruka i to nije dobra kultura sećanja. Taj ministar će biti u našem timu koji će se boriti da se ne usvoji ono što naravno nije istina, a to je Rezolucija o genocidu u Srebrenici. Tri vodeća svetska stručnjaka su izjavila da to nije istina - Jehuda Bauer, Efraim Zurof i Gideon Grajf, koji je na kraju i knjigu izdao i o tome i stručni rad i knjigu o onome što jeste genocid i sva trojica se slažu da to jeste bio genocid i sva trojica se slažu da je tamo stradalo 750 hiljada ljudi. Govorim o Jasenovcu, naravno, a imate čoveka u Vladi koji će, nažalost, ja se nadam da neće, da ćete ga u tome sprečiti, ali nažalost sprovoditi i dalje tu svoju politiku ili ideju smanjenja žrtava Jasenovca. Hvala vam. 

ANA BRNABIĆ: Reč ima narodni poslanik Miloljub Albijanić. Izvolite. 

MILOLJUB ALBIJANIĆ: Uvažena predsednice Narodne skupštine, uvaženi gospodine Vučeviću, kandidati za potpredsednike i ministre u Vladi Republike Srbije, dame i gospodo narodni poslanici, dragi gosti, Zdrava Srbija, izabrana na listi Aleksandar Vučić – Srbija ne sme da stane, glasaće za izbor predsednika i članova Vlade Republike Srbije. Ako je potrebno čak i laički da se čovek osvrne na prethodni period i zapita se koje su to tri stvari upečatljive koje bi mogli da označimo kao jedan vredan rezultat u radu države Srbije i njenih institucija, ja bih rekao ovako. Prva stvar nesumnjiva jesu infrastrukturni projekti. Što bi rekao predsednik Republike jednom prilikom na televiziji – ko jednom prođe „Milošem Velikim“, više se ne vozi magistralom. To je realna činjenica. Zatim, realna je činjenica da u Srbiji postoji makroekonomska stabilnost, dakle, čvrst dinar, redovne plate i penzije, uređene javne finansije i to jeste zasluga ministra finansija i to je realna činjenica, ne možemo to da osporimo, čak je rast plata izražen u evrima takođe realna činjenica. Treća stvar koja jeste realna činjenica jeste da je spoljna politika u prethodnom periodu bila na visokom nivou. Toliki susreti sa državnicima ne mogu da ne predstavljaju snagu diplomatije države Srbije. I sada ću se osvrnuti na ekspoze i delove posmatrajući sa gledišta ove tri tačke koje sam izgovorio. Nastavak razvoja infrastrukture, dakle, EKSPO, završetak putnih koridora, pruge nove itd. saobraćajnice, škole, bolnice, zatim, drugi infrastrukturni objekti u celini, zato bih želeo da ukažem na jednu činjenicu budućem premijeru. Ta činjenica je da je potrebno obratiti pažnju o istovremenosti rokova da oni bočni putevi koji vode ka gradovima koji nisu direktno na autoputu, kao što je put prema Gornjem Milanovcu ili sada skoro završeni put prema Valjevu ili ovaj pomenuti put od Kraljeva do Pazara ili od Požege do Mačkata, za građane u praktičnom smislu te reči veoma je značajan pristup našim velikim saobraćajnicama. Mislim da o tome treba povesti računa. U skladu sa infrastrukturnim projektima, ovde je pomenuta univerzitetska infrastruktura. To znači da ćemo imati situaciju da pored škola, vrtića, da ćemo izgraditi i neke fakultete. Ja ću vam napomenuti da to ima i te kako veze sa digitalizacijom i reći ću vam da najbolje stručnjake iz oblasti softvera ili programiranja zapravo školuje Matematički fakultet u Beogradu, smer informatika, zatim, računarstvo i softverski inženjering na Elektrotehničkom fakultetu i, zatim, informatika, informacioni sistemi na FON-u. Koliko ja znam, FON je izgradio svoju zgradu. Elektrotehnika ima prostor. Molim vas da uzmete u obzir, pošto je određeno zemljište i u tom pogledu je napravljen plan, da se konačno izgradi Matematički fakultet u Beogradu, jer on daje najbolje stručnjake u oblasti programiranja i softverskog računarstva. Kada kažem da on daje najbolje stručnjake, ti stručnjaci se zapošljavaju u stranim kompanijama, prave svoje kompanije, ali ti stručnjaci su potrebni i javnom sektoru i ukazujem na činjenicu da u javnom sektoru nisu adekvatno nagrađeni kao u privatnom sektoru za takav rad. Istovremeno, to me vuče da ukažem na paritet plata, iako su plate u povećanju, paritet plata u javnom sektoru nije dovoljno dobar i zalažem se za ono što je ranije, od čega se odustalo, dakle, uvođenje nekog odnosa i platnih razreda, da bi profesori i lekari bili vodeći zaslužni ljudi, jer znate dobro da ljudi ne upisuju fakultete koji imaju ove nastavničke smerove. Moramo učiniti i taj napor da se plate profesora povećaju i na taj način da napravimo bolji odnos stvari. Hoću da vam kažem veoma važnu činjenicu, treće pitanje, dakle, spoljna politika koja je naše najteže pitanje danas u Srbiji. I zato je Zdrava Srbija ušla u koaliciju sa jasnim ciljem - zaštita nacionalnih interesa. Sad je potrebno državno jedinstvo po pitanju očuvanja nacionalnih interesa sad više nego ikad. Nacionalni interes, nije to neki apstraktni pojam, ljudi. Država je organizovano opštenje ljudi povezanih međusobno duhovnom solidarnošću, koji priznaju tu solidarnost ne samo razumom, već i snagom patriotske ljubavi, dostojanstvenim i hrabrim postupcima, a ona u duhovnoj suštini jeste otadžbina, oformljena i ujedinjena javnim pravom. To je duhovna osnova države. Ustav Republike Srbije i Rezolucija 1244 štite da je južna srpska pokrajina u sastavu Republike Srbije i na tome ćemo i dalje insistirati. Nisu uvedene sankcije Ruskoj Federaciji, iako je bilo različitih pritisaka u tom pravcu, što takođe podržavamo. Dakle, duhovnost koju mi nosimo, ona potiče sa istoka, od istočnih otaca. Tu duhovnost, od te duhovnosti potiču i Rusi. Kad neko kaže - Srbi i Rusi su duhovno isti narod, to znači da svi nosimo istu duhovnost sa istoka. Prema tome, ovo što su ukinuli Dostojevskog na zapadu je isto kao što pokušavaju da donesu rezoluciju UN za genocid i isto je kao što pokušavaju da nepostojeću državu Kosovo stave u Savet Evrope. To su istovetne stvari. Oni time žele da pokriju svoju nemoć da zaustave dva velika rata koja se vode u svetu. Ne može se tim rezolucijama menjati formula genocida. Završavam. Zdrava Srbija nema kandidata za ministre, ali postoje različiti načini davanja doprinosa za narod i državu. Samo na kraju jedna rečenica. Dozvolite mi na kraju da se osvrnem na ličnost mandatara Vučevića. Miran i dostojanstven, školovan, pristojan, otmen i čovek od reči. Možda ne deluje temperamentno, ali kad govori o Srbiji, vidi se da rodoljublje iz njega isijava vrlo emotivno. Zdrava Srbija i njeni poslanici podržaće izbor Miloša Vučevića za premijera i predložene ministre kao članove Vlade. Hvala. 

SANDRA BOŽIĆ: Zahvaljujem. Reč ima Đorđe Stanković. 

ĐORĐE STANKOVIĆ: Dobar dan svima. Drago mi je što je konačno malo konstruktivna postala ova rasprava, a inače mi je drago što vidim da SNS dobro sluša šta se govori sa ove govornice. Slušalo se, s obzirom na to da sam ja zadnjih godinu i po dana upozoravao na lošu vlast u gradu Nišu i očigledno je ta informacija došla i do vas. Kada ste čuli da je stanje nikad gore, bukvalno sve predstavnike SNS u poslednjih 12 godina ste očistili. To je pobeda Nišlija, ali to je, moram da priznam, i pre samih izbora pobeda opozicije, jer smo očigledno bili u pravu svaki put kada smo sugerisali da Niš nazaduje. Za 12 godina imali ste tri gradonačelnika, imali ste preko 20 većnika, imali ste preko 50 direktora javnih preduzeća. Nijednog od njih niste izabrali ni za jednu funkciju u ovom slučaju. Neće biti ni na listi. Ono što je još važnije, zadnjih 12 godina niste imali nijednog ministra iz Niša. I tu ste me čuli kada smo o tome pričali, jer sam sa pravom kritikovao. U prošlom sazivu je četiri ministara bilo iz Novog Sada, nijedan iz Niša. Eto, ovog puta ste shvatili da mora da postoji bar jedan ministar sa ličnom kartom iz Niša. Izabrali ste poslanicu Jelenu Žarić Kovačević. Moram da priznam da sam, dok sam čitao njenu skromnu biografiju, uočio jednu stvar za koju moram sada da napravim neku vrstu pauze. Jelena, srećan rođendan. Video sam da ti je rođendan danas. Jelenu inače znam kao osobu koja je bila svaki put, kada sam bilo šta objavio na Tviteru, manje, više zadužena da komentariše objave. Tako je otprilike i bio njen zadatak. To je nešto što na neki način… Ovde postoje ljudi koji rade. Nakon toga ja sam imao obračune ne samo na društvenim mrežama, nego i u medijima, ali i ovde u Skupštini sa njom. Ja verujem da će to da se nastavi. Ono što sam 3. februara ove godine rekao jeste važna stvar za ovu temu. Rekao sam da je Jelena Žarić Kovačević bila zadužena za preseljavanje ljudi iz okolnih mesta u Niš. Ona je zadužena za mešetarenje sa biračkim spiskom upravo sa tadašnjim ministrom Bratislavom Gašićem. Sada oboje sede u Vladi. Pazite sada ovo. Nju postavljate za ministarku uprave, odnosno za Ministarstvo uprave i lokalne samouprave, upravo za ministarstvo koje je zaduženo za birački spisak. Da li je to slučajnost? Naravno da nije slučajnost. Očigledno ćemo na tu temu još da pričamo. Naravno da to neće proći, ali ćeraćemo se još. Što se mene tiče, ja sam uvek birao Niš iz kroz svoje govore i kroz svoja dela, ali i danas biram svoj grad. Možda nije bilo u medijima, ali prva opoziciona lista od kada su se raspisali lokalni izbori koja je predata je „Biramo Niš“ sa rednim brojem 2. To je lista uglednih građana. To je lista Nišlija profesora. To je lista dokazanih boraca protiv ovog režima. Čast mi je što ću predvoditi najširu i najraznovrsniju koaliciju tog 2. juna koja uliva poverenje svim Nišlijama da su promene moguće. Kao arhitekta, uvek imam i plan i viziju i biram da imamo i rešenja i ideje. Biram da ovoga puta imamo pozitivnu kampanju, ne negativnu kampanju. Biram da imamo što više parkova, da uredimo konačno lokalnu samoupravu koja je jedna od najgorih u celoj Srbiji. Biram da rešavamo efikasno komunalne probleme koji se ni na koji način nisu rešavali. Biram da imamo veliku pešačku zonu i biram da Niš bude evropski grad. Čuo sam da je malopre gospodin Orlić rekao kako je Vučić doveo deset fabrika. To nije istina. Vučić je samo one fabrike za koje su bukvalno bila odobrena njihova proširenja. Ono što moram da kažem jeste da ne želim da Niš bude samo grad fabrika i jeftine radne snage. Ja želim da Niš bude grad kao što je nekada bio, visokih tehnologija, investicione zone. Za to ćemo se zalagati. Sada kada budu došle promene u Nišu i kada opozicija pobedi 2. juna očekujem da i vi ministri ne opstruišete Niš. Nažalost, svih ovih godina, prethodnih 12 godina, SNS je možda namerno, možda slučajno opstruisao Niš. Niš je nazadovao. Znam da ministar Vesić priča o nekim rešenjima, idejama, planovima. Ja se nadam da te sve stvari planira da realizuje bez obzira ko bio gradonačelnik. Naravno, to isto važi i za premijera budućeg, odnosno mandatara Vučevića. Ono što želim da kažem je da svaki gradonačelnik mora da se bori za svoj grad, bez obzira ko bio na vlasti. Znam da na to niste navikli, ali navići ćete se. Na kraju mogu da vam kažem da promene ipak kreću sa juga i da su promene uvek kretale iz Niša. Zato Nišlije biraju Niš. Do pobede! 

SANDRA BOŽIĆ: Reč ima Marinika Tepić. Izvolite. M

MARINIKA TEPIĆ: Zahvaljujem. Poštovane koleginice i kolege narodni poslanici, uvaženi gosti, sve što treba da znate o ovoj Vladi koja će se samo zvanično zvati po Milošu Vučeviću jeste da će njen pravi premijer biti Andrej Vučević. Ovom Vladom će Aleksandar Vučić ustoličiti svog rođenog brata za premijera. Svi koji će u njoj biti i svi koji će za nju glasati misle da rade baš dobru stvar čineći srećnim svog gospodara, ali ne shvataju onu ključnu, da Aleksandar Vučić više nikome od vas ne veruje ama baš ništa. Do te mere vam ne veruje da je na kraju i na čelo izvršne vlasti morao da stavi svog rođenog brata, baš onako kako je i na čelo stranke stavio svog rođenog brata. Hajde što vas je isponižavao, javno vam rekao da ne vredite ništa, da za vas niko ne glasa, a sada vam je i pokazao da ni u koga nema poverenja i da će budući premijer, kao što sam rekla, biti njegov rođeni brat. Čemu zapravo svedočimo danas? Svedočimo tzv. izboru Vlade ove države, a to je u stvari ustoličenje la familije na čelu države. Stariji su čuli za Koza nostru, mlađi za Andragetu, a suština je ista, mafija na čelu države. Vulin se vraća, Lončar se vraća, pametnom dosta. Znate, kada je uhapšena policajka iz Valjeva, Katarina Petrović, samo zato što je potvrdila da je prvi kum Srbije Nikola Petrović, Aleksandra Vučića, izazvao saobraćajnu nezgodu i povredio dve žene pod dejstvom alkohola i kokaina, tada sam prvi put čula komentare, pa polovina Vlade koristi narkotike, i to ministarski kokain, kažu najbolji. Kažu i da je sreća što neki ministri imaju vozače, inače bi i oni izazivali saobraćajne nezgode, kao i Nikola Petrović. I za druge bahanalije važnih kumova i novopečenih pijanih milionera i da su baš na trgovini drogom sklapani prvi savezi balkanskih bratija – od Drača, preko Srbije, do zemalja EU i da je najveći deo tog novca, kao i trgovina oružjem, opran kroz Beograd na vodi i kroz druge nekretnine, ali i brojne firme i u Srbiji i u inostranstvu kojim se pere prljavi novac od narkotika i trgovine oružjem, a naročito u arapskim državama, a i kroz državna lovišta. Kažu ovih dana – Zvonko traži hranu za muflone u svojim lovištima. 

SANDRA BOŽIĆ: Gospođo Tepić, jel možemo o temi dnevnog reda, molim vas? 

MARINIKA TEPIĆ: Svoje političke je opet nahranio mestima u Vladi. 

SANDRA BOŽIĆ: Ne pričamo o muflonima, ne pričamo o lovu. Vratite se na temu. 

MARINIKA TEPIĆ: Nije ovde bitno ko je prozapadni ministar, ko je proruski ministar i nije važno što Vučić pokušava sa svojim bratom da ovu Vladu predstavi kao prosrpsku. To nije tačno. Ova Vlada nije ni prozapadna, ni proruska. Ova Vlada je kolumbijska. Vlada partije, bratije, mafije, kriminala i kartela, i to je jedini interes. Sve ostalo je koska za javnost. Sa ovakvima sve se na kraju svede na politiku koferčeta učitelja Šešelja. Kažu da je njegova tarifa oduvek bila dva miliona. Izgleda da su u UN otporniji na to, nego neki u EU ili po ambasadama u Srbiji. Ekspo je dabome glavna otpremnina, bele pare, kako to kažu. Ozakonjenjem ove epske krađe koja se priprema. Za to vreme građani trpe bezakonje, strah, diktaturu, planski razoren ugled svih srpskih institucija. Namerno ste osiromašili srednji sloj, dok se enormno bogati vaša nova klasa, vaša SNS kasta. Zgrabili ste državnu imovinu kao predatori. Nametnuli ste psihozu permanentnog vanrednog stanja, a uzeli i radikale i socijaliste u koaliciju samo zbog toga da bi se borbom za vlast ostalo na slobodi. Zbog toga poslanička grupa Stranke slobode i pravde, naravno, neće glasati za ovu Vladu. Hvala. 

ANA BRNABIĆ: Hvala. Reč ima Marijan Rističević, po povredi Poslovnika. 

MARIJAN RISTIČEVIĆ: Dame i gospodo narodni poslanici, reklamiram članove 103, 106, 107. i 109. Gospođo predsedavajuća, vi niste bili ovde prisutni, ali gospođa nosilac liste opozicione je ovde govorila mimo dnevnog reda, o mafiji, drogama, kokainu, Kolumbiji, pa da kažem da je ona vrlo kvalifikovana za to. Ovo je Novak Filipović, narko diler iz Pančeva. Drugar nosilje liste koja ga je kao pokrajinski sekretar finansirala iako je znala da je narko diler. Prebacila mu je milione dinara. Kao javni funkcioner finansirala je narko dilera. Ovde je njen šef ili kako to da nazovem, drug riđi. Evo ga ovde sa istim Novakom Filipovićem, slikano, fotografisano u Pančevu. Da li je Novak Filipović narko diler ili nije, pravosuđe kaže da jeste. Ovde je izvesni Milutin Bakić iz Kuršumlije. Sedi pored njenog šefa. Narko diler sa 66 kilograma uhapšen 2020. godine sa 114 paketa u kamionu. Da li je ovo narko diler, da li je ovo mafija? Još nešto. Njenog šefa Zoran Đinđić nije smeo da primi u partiju. Dok je Đinđić bio živ on nije mogao da uđe u DS, niti da se obogati, ali kad je Đinđić ubijen od strane Zemunskog klana on se našao u toj partiji i debelo obogatio, posle ubistva. Dame i gospodo, ovo je Vlada Japanac. Sa nasmejanim pripadnikom Zemunskog klana je njen šef, šef nosilje liste, gospodin Dragana Đilas, nasmejan. Verovatno se zahvaljuje Vladi Japancu na ubistvu premijera, a svi znamo da je to učinio Zemunski klan. Dame i gospodo, da zaključim. Nema evropske zemlje u kojoj bi nekome ko je sarađivao sa narko dilerom bilo dozvoljeno da se bavi javnim poslovima, tim pre što je od tog narko dilera tražio da protera novinara iz njenog rodnog mesta. Hvala. 

ANA BRNABIĆ: Hvala vam. Svakako nije bila povreda Poslovnika. Dakle, ni po Poslovniku, član 103, oduzimam vreme od poslaničke grupe. Nebojša Bakarec, takođe povreda Poslovnika. Izvolite. 

NEBOJŠA BAKAREC: Narodna poslanica, potpredsednica Skupštine uvažena je opomenula ovu prethodnu govornicu. Član 108. Nije bio član 108. Dobro. Član 110, jer je morala… Da, 110. nije bio. Htela je da izrekne meru… 

ANA BRNABIĆ: Član 110. nije bio. 

NEBOJŠA BAKAREC: Morala je da joj izrekne meru. Ako ne želite taj onda je sigurno član 111. Dakle, radi se… Ne, ozbiljne stvari su. Znači, ono sa čim sigurno javnost nije upoznata, pošto je ova tajkunova službenica pominjala navodni kriminal u vlasti, itd. U vreme kada je ona bila na vlasti, imamo tačan datum, policija je to utvrdila. Dakle, 29. januara 2015. godine oko 17.30 časova u Novosadskoj ulici u Temerinu kod broja 8, mediji su o tome izvestili, vozilo u kome se ona nalazila je udarilo i teško povredilo pešaka Tomislava Kovačevića iz Bačkog jarka. Unakazili su ga. Vozač tog vozila u kome je bila sekretarka je bio u alkoholisanom stanju. Teške povrede su nanete pešaku Tomislavu Kovačeviću koji je odvežen u Klinički centar Vojvodine. Vozač vozila u kome se nalazila sekretarka, ova sadašnja ovde, portparolka Veljka Belivuka i „Multikomova“ službenica je ona isposlovala preko pokrajinskog premijera Pajtića, da se vozaču ne uradi alko test sutradan pošto se radilo o teškim telesnim povredama. Znači, to je bila zloupotreba vlasti. U policijskom Zapisniku inače je konstatovano da su uslovi za vožnju te večeri bili idealni, da je dan bio, put je bio prav, suv, da je vozač u kome je bila sekretarka namerno pomerao vozilo posle udesa čime je počinio, sumnja se, krivično delo, jer je hteo da prikrije ko je vozio. Sumnja se da su vozač i suvozač zamenili, ovo je Poslovnik, zamenili mesta i da je vozila upravo ona, a da je vozač preuzeo krivicu na sebe. Tomislavu Kovačeviću, nedužnom građaninu su konstatovane nebrojane teške telesne povrede. Nikada se nije brinula o tome kakva je bila sudbina pešaka Tomislava Kovačevića. Počinila je kriminal dok je bila na vlasti i sa ovim Novakom Filipovićem. Gazili su znači ljude na putevima, nikada ih nije bilo briga i nikada ih nije bilo briga šta je bilo sa pešakom Tomislavom Kovačevićem. Toliko o kriminalu kada je ona bila na vlasti. Hvala. 

ANA BRNABIĆ: Član 103. i ovo oduzimam od poslaničke grupe. Poslovnik, izvolite. 

MARINIKA TEPIĆ: Poslovnik osim ako mi ne date repliku, jer su oni replicirali, kaznili ste ih. Ja ću Poslovnik isto, član 27. stav 2. primena Poslovnika. Svi koji ovde sede, a verujem da znate i vi, pošto se o tome već govorilo i kontinuirano se laži iznose, bili ste dužni da prekinete prethodnu dvojicu narodnih poslanika zato što su neprestano iznosili laži i nestine. Neistinu je izneo Marijan Rističević kada je govorio o Novaku Filipoviću koji je bio dobar dečko. To svi ovde znaju. Bio je vrhunski sportista, nagrađivan, SNS ga je nagradila kao najboljeg sportistu grada Pančeva, dok se nije uhvatio.

ANA BRNABIĆ: Jel ovo sada replika ili Poslovnik?

MARINIKA TEPIĆ: Ja vam govorim zbog čega ste morali da prekinete poslanika, jer se ova istina već zna i ovde se iznosila. Bili ste dužni. 

ANA BRNABIĆ: Recite mi, kada vi izgovarate neistine, jel treba i vas da prekinem?

MARINIKA TEPIĆ: Ne, ovo nije neistina. 

ANA BRNABIĆ: Ne, ovo sve ostalo ranije što ste pričali je bila sve neistina i sve ste imali priliku da pričate.

MARINIKA TEPIĆ: Jel mogu da završim, pa vi procenite šta ćete uraditi sa mojim vremenom. 

ANA BRNABIĆ: U redu. Izvolite. Samo da znam koliko vremena da vam dam.

MARINIKA TEPIĆ: Dakle, Novak Filipović je bio dobar dečko dok se nije uhvatio sa SNS i tako i tada postao diler i to nije tajna. Molila bih takođe, ima ovde poslanika iz Pančeva, da ne pominju vaše kolege novinara Miću Milakova koga sam ja navodno htela da isteram. Zamislite, ja sa metar pedeset i nešto. Koji je preminuo pre nekoliko dana, znate od čega? Od predoziranja. Prijatelje Branka Malovića, jednog od najvišeg funkcionera SNS. Mislim da kada se govori o ovom novinaru, kao i u Novaku Filipoviću, SNS treba zaista da stavi tačku i da se srami. Hvala. 

ANA BRNABIĆ: U redu. Tretiraću ovo kao repliku. Marijane, izvolite. 

MARIJAN RISTIČEVIĆ: Dame i gospodo narodni poslanici, pomenula me je gospođa. Očigledno da nisam dobar dečko. Dame i gospodo narodni poslanici, niko iz SNS sa izborne liste ne valja, ali samo jedan koji je narko diler, koji je osuđen kao narko diler, e taj je dobar dečko. Ona kaže, a prilikom suđenja je to i pronađeno u njegovim telefonima, gde ona traži da joj učini uslugu i da pomenutog novinara iseli iz Pančeva, odnosno da joj učini tu vrstu usluge. Gle čuda, njen šef se slikao sa dobrim dečkom. Dakle, ovde imate Dragana Đilasa sa istim tim narko dilerom, sa dobrim dečkom i gle čuda, dobri dečko je tek kada je osuđen i kada je priznao delo koje mu se stavilo na teret, e onda je navodno postao član SNS. Ali gle čuda, ona i dalje tvrdi da je dok je bio sa njom, bio dobar dečko, a finansirala ga je, čovek je bio valjda bodi bilder itd. verovatno da je ona na određen način cenila njegovu sportsku aktivnost, posebno ovu koja se ticala droge. Dakle, ona je tom dečku, dobrom dečku, prebacila milione dok je vršila javnu funkciju. Ali, šta je sa ovim Bakićem? Opet njen šef, sa nekim dobrim dečkom sa 66 kilograma droge i 114 paketa, to je takva količina bila da je morao da preveze to kamionom. Toliko o njihovoj pravdi. O priči o Jovanjici, o bogu ocu itd, ali oni ne izlaze iz druženja sa narko-dilerima, a posebno gospođa koja je tražila, a bavila se javnim poslovima, i dalje se bavi javnim poslovima, tražila da kao bivša. 

ANA BRNABIĆ: Završeno vreme. Dosta više, mislim, ovo zaista nigde ne vodi. Poslovnik, Sonja Pernat. Izvolite. 

SONJA PERNAT: Hvala, predsedavajuća. Imala bih jednu molbu za vas, da upristojimo danas ovo telo gde smo, jer zaista mislim da treba da se odmaknemo od tabloidnih razgovora i svega što neki govore, što proizilazi iz tabloida, jer zaista mislim da smo ovde dali neku zakletvu da ćemo raditi u javnom interesu građana. Zaista mislim da je, u najmanju ruku, politički korektno ću se izraziti, nekulturno da spominjete nečiju decu, nečije porodice, nečije paušalne ocene ko je sa kim bio, ko je sa kim radio, da to građane Srbije uopšte ne zanima. Građane Srbije zanima, recimo, ja dolazim iz Zrenjanina, kako opravdavate taj patriotizam u smislu da ste dali 100 hektara najplodnije zemlje stranom investitoru, gde niče najveća trovačnica na Balkanu, gde Ujedinjene nacije govore da se tu javilo najveće zlostavljanje što se tiče radnika? Mislim da to interesuje građane Srbije, a ovo, tabloidi, ko je koga, ko je šta kome rekao, zaista treba da se odmaknemo od tih tema. Evo, upristojite ih. Pogotovo ne u ovom telu i pogotovo ne mi. Građane Srbije interesuje zašto u 21. veku nemaju ispravnu pijaću vodu, iako obećavate skok 2027. godine. Toliko od mene. Hvala vam. 

ANA BRNABIĆ: Hvala vam. To je po članu 103, oduzimam vreme vašoj poslaničkoj grupi, jer ovo nikakve veze sa Poslovnikom nije imalo. Slažem se sa vama duboko, moram da vam kažem. Dakle, nije ovo mesto ni za pominjanje dece, ni za pominjanje porodice, ni za pominjanje braće, ali vi možda vašoj šefici poslaničke grupe da to kažete, pa da krenete od vas, a ja verujem da će onda svi ostali to takođe prihvatiti. Pošto kada pominjemo braću, tu je vaša poslanička grupa, i lažne navode o braći, uvrede itd, tu je vaša poslanička grupa šampionska u ovom parlamentu. Tako da se ja u potpunosti sa vama duboko slažem. Hajde da krenemo od nekog. Hajde sada idemo dalje. Po poslovniku. Izvolite, Dalibore. 

DALIBOR JEKIĆ: Poštovana predsedavajuća, član 107. Više puta niste odreagovali na uvredljive izraze koje je poslanik uputio narodnoj poslanici Mariniki Tepić. Kao žena, mislim da ste bili dužni da reagujete. Kao žena, mislim da ne treba da dozvolite da neko naziva neku ženu nosiljom. Krajnje uvredljiv odnos prema ženama pokazuju vaši poslanici. Ova režija koja se sprovodi ovde, već kod nekoliko govornika vidimo da izostaje u toj režiji vaša reakcija. Čim neki govornik krene uvredljivo da priča o nekom, vi treba da ga prekinete, ne da mu dozvolite da priča čak i preko vremena od dva minuta, pa da posle toga konstatujete da se oduzima vreme od poslaničke grupe. Kada sam se već javio po povredi Poslovnika, dužni ste da brinete o dostojanstvu i bezbednosti poslanika. Pitam vas, kako su došli snimci sa sigurnosnih kamera u našim holovima do određenih televizija? Hvala. 

ANA BRNABIĆ: Kao žena, i to mi kažete vi čiji narodni poslanik je pretio meni javnim silovanjem. Vi meni držite predavanje o tome šta ja kao žena ženi treba da kažem. Vi, čiji narodni poslanik, sedite pored čoveka koji je meni lično pretio silovanjem. E, majko mila, šta ćemo mi ovde sve da vidimo i da doživimo. Idemo dalje. Narodni poslanik Šaip Kamberi. 

ŠAIP KAMBERI: Hvala. Ni 23 godine od našeg nastojanja da kroz dijalog sa centralnim vlastima u Beogradu rešimo životne probleme nisu dale ozbiljne rezultate. Kao posledica toga, imamo nizak stepen participacije albanske manjine u državnim institucijama, visoku militarizaciju regiona, postojanje 48 mini-baza u zoni kopnene bezbednosti, pretežno u albanskim naseljima, siromaštvo i nizak ekonomski razvoj regiona, kosovske diplome se ne priznaju, pasivizacija adresa se nastavlja, o čemu je pisao i američki „Stejt department“ u poslednjem izveštaju, uvek prisutna albanofobija, u kojoj se sinoć ogrešio i mandatar, zakonska zabrana javnog i službenog isticanja nacionalnih simbola, te sistematskog kažnjavanja onih koji su isticali simbol kao metod političkog pritiska i discipline. U odnosu na Albance Preševske doline Republika Srbija krši kako njeno domaće zakonodavstvo, tako i međunarodne konvencije koje je ratifikovala. Manjinska prava su sastavni deo međunarodne zaštite ljudskih prava, a delotvorno učešće nacionalnih manjina u procesu odlučivanja suštinski je deo miroljubivog demokratskog društva. Zato smo neprestano tražili preduzimanje mera koje bi otklonile ekonomske, socijalne, političke prepreke koje sputavaju delotvornu ravnopravnost manjina. U svakoj komunikaciji sa vlastima u Beogradu tražili smo bezrezervnu realizaciju plana od sedam tačaka, čija je centralna tema integracija. Preduslov ostvarenja te teme jeste priznavanje diploma sa Kosova, zaustavljanje selektivnog i etnički motivisanog procesa pasivizacije, donošenje novog Zakona o zaštiti prava i sloboda nacionalnih manjina, izmene i dopune Zakona o području i sedištu sudova i javnih tužilaštava, izmene Zakona o upotrebi nacionalnih simbola, preduzimanje mera za razvoj opština Preševo, Bujanovac i Medveđa. I nakon 23 godine dijaloga i 12 godina vlasti SNS, Bujanovac, Preševo i Medveđa ostaju najnerazvijenije opštine. Mandatar je govorio da je Vlada inkluzivna. Možda je Vlada delimično, formalno inkluzivna, ali Republika Srbija i njene državne institucije ostaju ekskluzivne, samo za građane prvog reda, pripadnike većinskog naroda, odnosno da budem precizniji, članove SNS. Koliko je danas integrisana albanska manjina, zbog vremena ne mogu ovde da predstavljam podatke, ali ću novom premijeru poslati dopis u kome će detaljno biti obavešten o stanju participacije. U programu premijera nisam uočio ništa konkretno u pogledu poštovanja prava manjina. Ono što sam zaključio nakon njegovog ekspozea jeste da je on manjinska prava sveo na molitvu jezan, izbegavajući preuzeti ozbiljnu odgovornost i za njihovu ravnopravnu i ravnomernu integraciju. Mislim da Republici Srbiji treba Vlada koja poštovanje ljudskih i manjinskih prava ima u prioritetima svoje politike, a ne ona koja ljudska i manjinska prava percipira kao imperijalni koncept Zapada. Treba joj Vlada koja će činiti sve da integriše manjine u heterogenoj Srbiji i prestati da sprečava integraciju Srba u mnogo homogenijim državama. Rekli ste da je ovo Vlada kontinuiteta. Za nas kontinuitet znači diskriminaciju, ne integraciju, pasivizaciju. Mislim da, radi svoje evropske budućnosti, Srbiji treba Vlada diskontinuiteta, totalni raskid sa prošlošću. Ne treba joj Vlada koja je u konfrontaciji sa Evropskom unijom, treba joj Vlada koja će voditi ka zapadnom konceptu demokratskog liberalizma, a ne ka konzervativizmu, autoritarizmu i agresivnom nacionalizmu. Što se spoljne politike tiče, možete izabrati između strateške potrebe – Zapad i destruktivnih emocija – Istok. Vaša je odgovornost kuda ćete dalje. Ali ovom prilikom moram da citiram bivšeg visokog komesara Evropske unije za proširenje Olija Rena, koji je jednom prilikom rekao: „U zagrljaju medveda je toplo, ali možete lako da budete ugušeni od njegove ljubavi“. Što se Kosova tiče, vi nastavljate da negujete nerealnu politiku, politiku zasnovanu na dogmama. Stalno Republika Srbija pokušava da izvršava preuzete obaveze nakon sporazuma koji je zaključila. Osnovno načelo međunarodnih odnosa se ne sprovodi. Govorili ste o Kosovu i kosovskom premijeru kao zločincu. Kako se niste setili da jednu reč kažete o terorističkom napadu u Banjskom? Kako se niste setili da jednom rečju pomenete srpske zločine na Kosovu, o hladnjačama sa leševima albanskih civila koji su na nastojanju prikrivanja tragova zločina prevezeni po raznim lokacijama u Srbiji. 

ANA BRNABIĆ: Narodni poslaniče, isteklo vam je vreme. 

ŠAIP KAMBERI: Imperijalistička politika prema Kosovu, politiku koja podržava rušenje dejtonske Bosne i remetilačku politiku u Crnoj Gori ne zaslužuje podršku. Ja pozivam mandatara kada bude izabran da poseti Bujanovac, Preševo i Medveđu i da se sam uveri kakvo je tamo stanje. Nemojte pratiti primer gospođe Brnabić i predsednika Vučića, da dođete u sedište SNS ili u nekom srpskom kafiću ili lokalu. Dođite i sretnite se sa svim političkim akterima tamo i onda može krenuti dijalog. Hvala. Reč ima narodni poslanik Jovan Palalić. Izvolite. 

JOVAN PALALIĆ: Uvažena predsednice, uvaženi mandataru Vučeviću, uvek nezavisni, nikada izolovani. Jedna stara deviza italijanskog ministra spoljnih poslova iz Kontija u potpunosti bi se mogla primeniti i na ovaj i ozbiljan i patriotski ekspoze koji je podneo mandatar. Mogao bi se posmatrati ovaj ekspoze i kroz kritike koje su se čule tokom ove rasprave koje su došle i sa leve i sa desne strane, koje bi se praktično mogle sublimisati u dve kvalifikacije Vlade i programa. Jedna je da je program Vlade reakcionaran, a druga je da je ova Vlada i da je ovaj program u potpunosti stvar kontinuiteta. Kada govorimo o tome kakva je ideološka osnova ovog programa, apsolutno je netačna tvrdnja da je on reakcionaran, već da dva stuba potpuno ravnopravno drže u ravnoteži osnovni motiv i osnovni stub ove politike, a to je suverenizam. Jedan je tradicionalizamm a drugi je modernizam. Tradicionalizam se ogleda i kroz odnos prema vojsci, kroz poštovanje vojske, kroz njeno naoružavanje i kroz odnos prema crkvi, nikada država i crkva nisu imali bolje odnose, i kroz kulturu sećanja i kroz odnos prema pitanju porodice i kroz odnos kada je u pitanju demografija i kada je u pitanju obrazovanje. Kada je u pitanju modernizam, nikada pre ove Vlade mi nismo bili u mogućnosti da pričamo i o inovacijama i o digitalizaciji i o novim tehnologijama. Naravno ovde ću iskoristiti priliku da izrazim zadovoljstvo što će u novoj vladi biti i ministar Nenad Popović, predsednik Srpske narodne partije koji je zajedno sa predsednicom Vlade i sadašnjom predsednicom Skupštine Anom Brnabić praktično pokrenuo čitav proces inovacija i novih tehnologija u Srbiji da bismo danas bili jedni, možemo slobodno reći lider u regionu i uveren sam da će kroz svoje profesionalno i političko iskustvo dati snažan doprinos u novoj Vladi. Kada je u pitanju infrastruktura, kada su u pitanju kapaciteti saobraćaja, pogotovo aerodrom i sve ovo što je najavljeno u vezi EXPO-a, mi možemo govoriti da je Srbija potpuno promenjena modernizujući se. U tom smislu ta dva stuba čine ono što se zove suverenizam ili slobodna politika. Opet se vraćam na ovu sentencu na početku mog izlaganja - uvek nezavisni, nikada izolovani. Nije bilo lako graditi ovu poziciju. Kao neko ko 20 godina ima priliku, praktično i više, od 2000. godine da ima uvida u razne politike ili lidere i događaje na političkoj sceni, mogu slobodno da kažem da je ovo vreme od 2014. godine vreme kada se najdoslednije, najupornije branila politika slobodne i samostalne Srbije koju je promovisao predsednik Republike Srbije Aleksandar Vučić. Bilo je u prethodnom periodu takvih momenata, ali su se oni slamali što pod pritiscima spolja, što pod unutrašnjim protivrečnostima pojedinih vlada. Ovo je prva stabilna vlada u dužem kontinuitetu od 10 godina koja dosledno brani ovu politiku i kada je danas kritikuju u tom smislu da što kroz manevre i kompromise zadržava glavni pravac nacionalne politike i ne odustaje od glavnih nacionalnih interesa, može se slobodno reći da je to bio jedini način da se vodi mudra i realna politika u ovom vremenu i da se sačuva nezavisna i slobodna Srbija. U ovom smislu želim da kažem da se veoma radujem što je mandatar Vučević, za koga mogu da kažem, pre svega, da sam mu poznavao pokojnog oca i kroz profesionalne susrete i kao advokate i političke susrete imao sam priliku da upoznam jednog časnog patriotu i nemam nikakvu sumnju posle kad sam upoznao i mandatara da potiče iz takve jedne porodice koja je odana Srbiji i odana vrednostima. Zahvaljujem mu što je citirao delove govora kralja Milana koji je nepravedno zapostavljen u srpskoj istoriji kao neko ko je gradio institucije i gradio modernu Srbiju, ali nadovezujući se na ovaj ekspoze i na politiku kontinuiteta, koja je izuzetno važna, jer ako govorimo od diskontuitetu koji oni predlažu i nagoveštavaju, čemu bismo se vratili? Diskontinutitetu u pravosuđu, u razaranju pravosuđa, diskontinuitetu i inflaciji, diskontinuitetu u stopi nezaposlenosti, o pustim prostorima Srbije bez puteva. Ovaj kontinuitet je kontinuitet uspeha i zbog toga mora da bude nastavljen. Upravo govoreći o nezavisnom položaju, ja ću na kraju da citiram onoga koji je utvrdio samostalnu i slobodnu politiku Srbije i koga smo mi dužni da sledimo i sve srpske generacije su ga sledile, a to je bio Ilija Garašanin, koji je govorio - Strane sile treba da uvide da Srbi znaju svoje interese bolje nego ijedna od njih. Male zemlje moraju se uglavnom osloniti na sopstvene snage i hrabrost, odlučno braneći svoja prava i ne računajući na stranu pomoć koja može samo da olakša, a ne i da donese rezultat, jer neće strana sila jednakost već, kako kaže Ilija Garašanin, nadvisi je. Srbija mora samu sebe svagda da brani. Napredak i spas naš zavise od naših napora. Na kraju zaključuje - Srbi ne smeju dozvoliti da ih drugi tutorišu. Gospodine Vučeviću i ministri, želim vam uspeha u budućem radu i neka nam živi Srbija. 

ANA BRNABIĆ: Hvala vam. Reč ima Goran Petković. Izvolite. 

GORAN PETKOVIĆ: Dobar dan. Nemam puno vremena, ali kao građanin koji poštuje zakone, čestitam svima Praznik rada. Kroz vojnu karijeru uvežbao sam se da radim vikendom i praznikom, ali sam uz one kojima poslodavci uskraćuju ono što im je država dala, neradni dan. Kao generalštabni oficir u penziji, težišne teme će mi u daljem radu biti odbrana, vojska i KiM, gde sam i službovao i živeo i izvršavao zadatke. Nisam topio tenkove, kao što nije ni kolega Ponoš. Od novog ministra odbrane očekujem da poštuje član 18. Zakona o Vojsci Srbije. I, na kraju, da parafraziram jednu repliku – ništa lično, samo moralno. Hvala. 

ANA BRNABIĆ: Hvala. Dajem reč narodnom poslaniku Jovanu Janjiću. Izvolite. 

JOVAN JANJIĆ: Iskazujući poštovanje prema ličnosti budućeg predsednika vlade Republike Srbije gospodina Vučevića, iskreno verujući u njegove dobre namere, želim da ukažem samo na dva segmenta iz njegovog izlaganja programa buduće vlade, iako je o tome već bilo reči. Jedan se tiče spoljne politike, a drugi statusa srpske AP Kosovo i Metohija i nastojanja da se ona zanavek istrgne iz okrilja Srbije, odnosno iz njenog državnog pravnog poretka. U ekspozeu uvaženi kandidat za predsednika Vlade kaže – punopravno članstvo u EU ostaje strateški cilj Republike Srbije i kaže da je to u najboljem interesu naše privrede. Zašto bi bio to strateški cilj Republike Srbije, kada EU kontinuirano radi protiv interesa države Srbije i srpskog naroda? Ako se tamo već teži da nije dovoljno da se kaže da je to naše opredeljenje sa naznakom u meri ostvarenja naših interesa, a ne da se to ističe za strateški cilj, pa da nas usred toga stalno nečim ucenjuju i da urušavaju naš suverenitet? O kakvom interesu privrede može govoriti kada se članice EU uporno obrušavaju na teritorijalni integritet i suverenitet naše zemlje i kada duhovno razaraju i duhovno ubijaju naš narod naturanjem kojekakvih lažnih vrednosti i otvaranjem vrata satanizmu? Zašto bi to bio naš strateški cilj kada imamo drugih mogućnosti za razvoj naše privrede, očuvanje nacionalnih interesa i jačanja bezbednosti kroz druge međunarodne organizacije? U predočenom programu Vlade u odeljku o spoljnoj politici, strateško opredeljenje za EU stavlja se na prvom mestu. Na drugom mestu se ističe značaj strateškog partnerstva Republike Srbije sa narodnom Republikom Kinom, a tek na trećem mestu se kaže da se Srbija ne može i neće odreći prijateljstva sa Rusijom, čiji narod smatramo bratskim. Onaj ko je uvek prvi u zaštiti srpskih nacionalnih interesa sada se, nažalost, eto stavlja na treće mesto. Zar da budemo suzdržani prema onima koji kroz celu istoriju stoje uz nas samo da ne bismo naljutili one koji uporno rade protiv nas? Strateško opredeljenje za EU i očuvanje Kosova i Metohije u ustavnom poretku Srbije su u koliziji, pa upravo EU uz SAD jeste najveći rušitelj ustavnog poretka Srbije. Dobro je što budući predsednik Vlade kaže da Kosovo nije i nikada neće biti država. Držimo ga za reč, ali pritom mora se konstatovati da država Srbija nije imala do sada jasnu platformu za Kosovo i Metohiju. Pregovori se vode na temelju tobožnje nezavisnosti koju su albanski secesionisti proglasili 17. februara 2008. godine, a na temelju Rezolucije Saveta bezbednosti UN broj 1240, a ne na temelju Rezolucije Saveta bezbednosti UN broj 1244, koja na četiri mesta jasno ukazuje da će konačno rešenje statusa ove srpske pokrajine biti u skladu poštovanja teritorijalnog integriteta, tada Savezne Republike Jugoslavije, čija je pravna sledbenica Republika Srbija. Ne poštuje se dosledno čak ni Ustav Republike Srbije, koji između ostalog u članu 182. stav 2. govori o potrebi da se donese zakon o autonomiji Autonomne pokrajine Kosovo i Metohija. Svakako to stoji, obaveza, to je ustavna obaveza, to treba imati u vidu. Razlog tome jeste taj što se… 

ANA BRNABIĆ: Gospodine narodni poslaniče, samo privodite kraju, pošto je prošlo vreme. 

JOVAN JANJIĆ: Dobro, privodim kraju. Razlog tome jeste taj što smo se opredelili za put kojim se ugrožava naše imanje, a to je put evrointegracija. Pregovarački okvir je proistekao iz Sporazuma o stabilizaciji i pridruživanju iz 2008. godine. Tim sporazumom Srbija se obavezuje da zaključi ugovor o dobrosusedskim odnosima sa svima koji budu zaključili takav sporazum. 

ANA BRNABIĆ: Poštovani, nema više vremena. 

JOVAN JANJIĆ: Na osnovu tog sporazuma iznikao je i Briselski sporazum. Dakle, jasno je da evrointegracije su nas uveliko dovele do situacije po pitanju Kosova i Metohije u kojoj se sada nalazimo. Hvala vam. 

ANA BRNABIĆ: Hvala. Narodni poslanik Srđan Milivojević ima reč. Izvolite. 

SRĐAN MILIVOJEVIĆ: Poštovana gospođo Brnabić, gde je gore Milan Radojičić na balkonu, nešto ga ne vidim? Sakrili ste ga, nema ga među ovim dopisnim članovima „Informera“ iz Skupštine Srbije. Valjda gazda Hil juče bio, pa ste ga sakrili, ko i Marka Đurića što ste sakrili. Kada već govorite o Hrvatima u Vladi Republike Srbije, ja sam ponosan da je čovek član Vlade Republike Srbije, gospodine Žigmanov, ali ovo je vaš odnos prema Hrvatima. Ovo je radikal Aleksandar Vučić jula meseca 1997. godine, koji kaže – ponosan sam što smo jednu ustašku porodicu iselili iz Zemuna. Sram vas bilo zbog toga. I kada polažete zakletvu danas, ne nad Ustavom da se zakunete, nego… 

ANA BRNABIĆ: Hvala vam mnogo. Vaše vreme je završeno. Možda u svakom smislu, sad kad kažem, nekako mi izlete ovo, ali zaista vaše vreme jeste gotovo, prošlo. Reč ima narodni poslanik Milija Miletić. Izvolite. 

MILIJA MILETIĆ: Zahvaljujem se. Uvažena predsednice Skupštine, poštovani mandataru, kandidati za potpredsednike, za ministre u Vladi Republike Srbije, uvaženi poslanici, građani Srbije, ja sam Milija Miletić i dolazim iz Svrljiga. To je najlepša opština u Srbiji, koja se nalazi pored grada Niša, a to je najlepši grad u Srbiji. Inače sam ovde izabran na listi Aleksandar Vučić – Srbija ne sme da stane, a predstavljam USS. Ja sam danas ovde ovako u narodnoj nošnji, sa šubarom, ali hteo sam da pokažem da svi znamo, uvaženi mandataru, vi ste u ekspozeu rekli mnogo stvari koje su bitne za svakog od nas, da li živimo u Svrljigu, da li živimo u Novom Sadu, Subotici. Što se tiče poljoprivrede, onaj deo ekspozea koji ste tamo namenili, na tome treba da se radi. Ministar Martinović siguran sam da će to zajedno sa nama iz odbora na tome raditi. Novi ministri u Vladi koji su tu, tu je sa nama moja koleginica Jelena, koja je iz Niša, od koje očekujemo da zajedno radi na tome, o značaju uslova života i u Svrljigu, Beloj Palanci, Gadžinom Hanu na isti način kao u razvijenim opštinama. Ostali ministri koji su tu zajedno sa nama, ministar Mali, koji je vodio finansije, ministar Ivica Dačić koji je vodio policiju, inače sam ja policijski sin i zato poštujem te ljude. I svi ostali koji su tu i gospodin Zukorlić i Novica Tončev i svi koji su tu novi ministri, a i oni stari, siguran sam da ćemo svi zajedno mi ovde u Skupštini, na čelu sa predsednicom Skupštine, naša Vlada na čelu sa našim mandatarom gospodinom Vučevićem, u koga stvarno imam izuzetno poverenje, zato što kao što je malopre rekao gospodin Palalić, da dolazite iz jedne poštene i časne porodice. Zato mi svi koji smo tu radićemo u interesu svakog čoveka. Ja bih vas zamolio i pozvao da vi napravite jedan izuzetak da u nekom narednom periodu dođete sa Vladom, da imate jednu sednicu Vlade kod nas u Svrljigu, da tamo ljudi vide, da osete šta znači snaga, šta znači poštovanje, šta znači domaćinsko poštovanje svakog od nas. Inače, male sredine, kao što je naša, očekuju veću potrebu, finansijsku i u svakom pogledu. Sa nama je tu i gospodin koji je bio i predsednik opštine Ub. To je gospodin Glišić, koji će sada voditi javne finansije, čovek koji ima iskustvo, koji ima znanja i siguran sam da ćemo zajedno sa njim uspeti da završimo jednu započetu halu kod nas u Svrljigu. Još jednom, dragi moji poštovani kandidati za potpredsednike, za ministre, ja uz vas i sa vama želim da radimo za ovu našu zemlju Srbiju, da svakom čoveku koji živi na selu, koji živi od sela, pomognemo da tamo ostane, jer kod nas se kaže - ako seljak ne zaore i gospodi biće gore, ako seljak ne zadrlja, gospodin će da nadrlja. Zato budimo za seljaka, da nam zemlja Srbija bude jaka. Živela Srbija! Sve najbolje! 

ANA BRNABIĆ: Hvala. Reč ima narodni poslanik Slobodan Ilić. Izvolite. 

SLOBODAN ILIĆ: Dame i gospodo narodni poslanici, poštovani građani Srbije, na početku svim pravoslavnim vernicima da poželim blagoslovenu poslednju nedelju vaskršnjeg posta i da u nedelju, kako dolikuje, proslavimo praznik nad praznicima, Vaskrsenje Hristovo. Na početku ću odmah da kažem da ću glasati, naravno, protiv ove i ovakve Vlade Srbije. Za to postoji bezbroj razloga, a navešću samo nekoliko, koliko imam vremena. Ja dolazim iz Srema, iz opštine Stara Pazova, koja se nalazi odmah pored Beograda. Ta opština je nekada, još u vreme SFRJ bila poznata kao centar male privrede i preduzetništva. Danas je pod naprednjačkom vlašću, nažalost, poznata kao centar tri kriminalne organizacije. Jedna kriminalna organizacija se nalazi u Fudbalskom savezu Srbije, tzv. "Kući fudbala". Druga kriminalna organizacija se nalazi i nadaleko je poznata i čuvena u celom svetu, to je Jovanjica, a treća kriminalna organizacija se nalazi u zgradi opštine. Opština Stara Pazova ima 40 miliona evra godišnji budžet. Vaše kolege su potrošile skoro pola milijarde za ovih 12 godina. Ništa nije urađeno. Najmanje 100 miliona evra su opljačkali od građana Stare Pazove za ovih 12 godina. Zamislite… 

ANA BRNABIĆ: Poštovani narodni poslaniče, jel možete po dnevnom redu? 

SLOBODAN ILIĆ: Prelazim na Vladu. Što se tiče Vlade Srbije, navešću samo komparaciju sa nekim okolnim zemljama i nekim zemljama sveta, dakle, koliko ima ministara u vladama kod naših suseda: Crna Gora 19, Bosna 16, Hrvatska 16, Severna Makedonija 16, Albanija 17, Bugarska 18, Mađarska 10, Nemačka 16, Francuska 15, Velika Britanija 24, Italija 16, Rusija 21, Švedska 10, a Srbija 31. Jedna od najvećih Vlada na svetu je ova Vlada koju vi sada birate. Svi znamo da u ovoj državi postoji samo jedan čovek - Aleksandar Vučić koji je i predsednik države i predsednik Vlade i predsednik Vrhovnog suda i predsednik Ustavnog suda i Vrhovni tužilac i selektor i sve što postoji u državi je jedan čovek. Svi ste vi apsolutno ne bitni koji se danas birate. Vi se ništa ne pitate i zato nećete biti tema mog današnjeg govora. Osvrnuću su se samo na dve stvari. Pošto sam član Odbora Skupštine Srbije za Kosovo i Metohije i poljoprivredu, pitam vas - zašto ne postoji ministarstvo za Kosovo i Metohiju i ko vam je zabranio da ga formirate? To je jedno pitanje za mandatara. Drugo pitanje. Poljoprivreda je jedna od tri najvažnija ministarstva u ovoj državi, a vama Ministarstvo poljoprivrede služi za potkusurivanje i sada je to za zapalo Martinoviću iz Rume koji ne razlikuje kravu od bika. Kada ste za predsednika Odbora za poljoprivredu postavili Marijana Rističevića iz Sasa kod Inđije, mislio sam da ne možete gore, a onda ste za ministra poljoprivrede postavili nekoga ko je čak nestručniji od Marijana Ristićevića. Od toliko divnih i stručnih i pametnih ljudi u Sremu vi ste našli ovu dvojicu, samo ne znam kako ste ih uspeli naći? I, nadam se da ljudi ne misle da su Sremci ovakvi. Hvala Bogu Sremci su potpuno drugačiji. Podrška vama značila bi i dalje podršci uništenju Srbije, jer prodaju i poklanjaju sva nacionalna bogatstava, poljoprivredna zemljišta, građevinska zemljišta, izvora voda, EXPO, rudnici i sve ostalo što poklanjate strancima i vašim tajkunima. Izbor Vlade počeo je simbolično na Veliku Sredu na dan kada je Juda izdao Hrista za trideset srebrnjaka, nema veće asocijacije na vas, na Vučića i na vašu izdaju srpskih nacionalnih interesa. Podrška vama značila bi dalju podršku daljoj izdaji svih nacionalnih srpskih interesa i države Srbije. naročito na Kosovu i Metohiji gde ste izdali sve što može izda, jako malo toga je ostalo. Srbi na Kosovu i Metohiji su najugroženiji narod u Evropu, do toga je doveo Aleksandar Vučić, prepustio ih je na milost i nemilost Kurtiju, Haradinaju i tim zločincima i kriminalcima iz vaših redova. Sledeća na redu izdaja koju će Vučić počiniti i vi je izdaja Republike Srpske i zato, braćo Srbi iz Republike Srpske, nemojte se držati Vučića, jer proći ćete kao Srbi sa Kosova. Zbog svega toga nikada nigde neću podržati nikoga od vas, jer vi ste uništitelji Srbije i borićemo se do kraja protiv vas, do konačne smene, pobede i oslobođenja Srbije. Hvala vam. 

ANA BRNABIĆ: Nadahnuto. Reč ima narodni poslanik Marijan Rističević, replika. Izvolite. MARIJAN 

MARIJAN RISTIČEVIĆ: Dame i gospodo narodni poslanici, ovde je rečeno da ne znamo razliku između krave i bika. Kad pogledam u njegovom pravcu, vidim razliku. Ja sam inače poljoprivrednik i bavim se stočarstvom. Poljoprivrednik od malih nogu, pet puta sam biran za predsednika Odbora za poljoprivredu. Kada sam prvi put biran, evo ga opet ovo marvinče, nemojte tresti glavom čuje vam se klepetuša. Dame i gospodo narodni poslanici, pet puta sam biran, kada sam došao podsticaj u poljoprivredi je bio 19,5 milijardi. Danas su 114 milijardi. Pet puta sam biran. Ja zahvaljujem nosiocu Izborne liste i da kažem, kada je rodna ravnopravnost u pitanju, onda neko ko je ženskog pola je nosilja ili nosilica. Nemojte da se ljutite ako to shvatate kao uvredu, ja se izvinjavam, ali pet puta sam biran, pet puta smo uvećali podsticaj. Zahvaljujem nosiocu Izborne liste i ministru finansija što su uvek našli razumevanja za to. Kada prekardašimo i 20%, oni uvek nađu i dodaju neki novac. Dame i gospodo narodni poslanici, poslanik koji je govorio o izdaji i trideset srebrnjaka, pa vaš šef je izdao, prodao ne veru za večeru, već i veru i večeru. On je izdao za jednu hrvatsku Putovnicu, NATO pakt. Naša armija ima Kornet, to je ubica tenkova, pouzdanost 97%, NATO pakt ima ubicu tenkova koji je pouzdaniji 100% i zove se Bego Putovnica, hrvatski časnik. Ja da sam na njegovom mestu posle izdaje 33.891 vojnika i uništenja 200 tenkova, ja bih se ubio. 

ANA BRNABIĆ: Hvala vam. Po poslovniku reč ima gospodin Milivojević. Izvolite. 

SRĐAN MILIVOJEVIĆ: Poštovana gospođo predsedavajuća, reklamiram povredu Poslovnika član 27. Vi ste ovde dužni da vodite red na sednici Skupštine. Malopre smo videli jednog narodnog poslanika kako je pokazao malu flašu vinjaka. Skupštinsko obezbeđenje tu flašu nije iznelo. Niko od narodnih poslanika SNS nije izneo. Sad čujemo diskusiju i vidimo kako je vinjak završio. Molim vas, zabranjeno je unošenje alkohola u Narodnu skupštinu, a ne samo konzumiranje u.

ANA BRNABIĆ: Nemoguće da ne moramo da se izjasnimo. Reč ima Robert Kozma. Izvolite. 

ROBERT KOZMA: Hvala vam. Poštovane kolege, poštovani građani, jasno je da će ova Vlada nastaviti sa istim štetnim i lošim politikama po građane Srbije, da će nastaviti sa istim politikama ekonomske nesigurnosti i ekonomske nejednakosti, sa politikama busanje u grudi i rastu prosečne plate koju zapravo niko ne prima, sa politikama nedostupnih stanova i lošeg i nekvalitetnog života, preskupog života. Jedino što nije jasno – zašto su neki ministri dobili novi resor, ostali pri starom resoru, zašto su neki ispali? Ispada kao da ste u poslednjem trenutku izvlačili šibice, pa ko je dobio najmanju taj je ostao bez resora. Mi imamo predloženog starog-novog ministra finansija i ministra trgovine. Šta je zapravo njih preporučilo? Svakako nije borba za dobar život građana. Od njihove akcije „Bolja cena“ ostala je isključivo njihova sjajna zabava o trošku građana. Probali su parizer, ali to nije moglo da zakrpi bušne džepove građana, niti da zauzda inflaciju u Srbiji. Nisu mogli da se dogovore sa ozbiljnim trgovinskim lancima da se uključi dovoljan broj artikala da bi uopšte takva akcija imala smisla i mogla da smanji inflaciju. Kakva nam je situacija u društvu danas? Građani kada uđu u prodavnicu osećaju kao da radi taksimetar, i to najskuplja tarifa, pa dok dođu do kase, puknu im svi njihovi snovi da će ovog meseca kupiti, priuštiti nešto novo, a ne da će morati isključivo da plate samo račune, tekuće troškove i da potroše na hranu. Mi imamo situaciju da u Srbiji kilogram svinjetine košta danas hiljadu dinara, kilogram pečene prasetine 2.300 dinara. Kako se to desilo u zemlji Srbiji koja se ponosila stočnim fondom? Šta je još preporučilo ministra Malog da dobije ponovo isti resor? To je jasno. Njegovo guranje Zakona o EXPO 2027 i njegovo guranje da se grade nepotrebni objekti u ovom trenutku, da se gradi i nacionalni fudbalski stadion i novi sajam, iako imamo stari funkcionalni sajam, u trenutku kada npr. 40% domaćinstava u Srbiji nije priključeno na odgovarajuću kanalizaciju. Šta je važnije građanima Srbije? Da svi imamo kanalizacionu mrežu ili nacionalni fudbalski stadion koji se gradi bez ikakve računice da to može da bude isplativo za građane Srbije? Jasno je da su progurali zakon koji omogućava da bez tendera, bez ikakvog poštovanje Zakona o javnim nabavkama nabacuju građevinske radove svojim bliskim firmama. Jasno je da je to legalizacija korupcije u građevinarstvu. Jasno je da će opet da koriste državne novce i ove molim mandatara da obrati pažnju – državne novce. Dve milijarde evra da bi gradili luksuzne stanove o trošku države koje će onda neki drugi privatnik da proda i da zarađuje, i to je problem i EXPO i Beograda na vodi, jer je država potrošila milijarde evra da bi neki privatnik mogao da zaradi od luksuznih stanova. To je problem, a ne da li se gradi i da li privatnik gradi luksuzne stanove ili ne, nek se troše novci građana, a ti novci bi se mogli iskoristiti za nešto mnogo potrebnije. Na primer, mogao bi se iskoristiti novac za EXPO za izgradnju 500 novih vrtića i škola, za rekonstrukciju i oprema 500 zdravstvenih ustanova ili npr. novac od nacionalnog fudbalskog stadiona za izgradnju 10 prečišćivača otpadnih voda sa pratećom kanalizacijom. Kada ovako posložite prioritete koji mi predlažemo, tada se borimo za grad po meri građana i jasno je da vi to ne želite, ali mi želimo i mi se borimo i zato biramo Beograd i zato biramo Dobricu Veselinovića za gradonačelnika i zato biramo Miloša Pavlovića za zamenika gradonačelnika i zato se borimo za sve naše ostale gradove i za Novi Sad i za Niš. Hvala vam. 

ANA BRNABIĆ: Hvala. Reč ima narodni poslanik Vladimir Đorđević. 

VLADIMIR ĐORĐEVIĆ: Uvažena predsednice Narodne skupštine, poštovani narodni poslanici, predloženi članovi Vlade, braćo i sestre, pomaže Bog. Zašto Amerikanci ne slave 1. maj? Ironično, ali zemlja u kojoj je 1. maj simbolično rođen ne slavi taj praznik nakon Oktobarske revolucije. Prvi maj je postao državni praznik SSSR-a, a potom i svih komunističkih država. Danas mi je drago što mogu slobodno da kažem, braćo i sestre, da se polako oslobađate okova komunističkog režima. Takođe, želim da vas podsetim da se 1. i 2. maja 1995. godine, desila ustaška operacija “Bljesak“ i u roku od 36 sati ubijeno je 283 civila od čega 57 žena i devetoro dece. Zarobili su 1.453 Srba, a proterali na desetine hiljada Srba sa svojih vekovnih ognjišta. No, Vladi. Ovaj tim snova za skandale, karijere su počeli uz afere, pa evo i u 2024. godini resori, sile su isključivo rezervisani za radikale i socijaliste. Kažete da se u ovom sastavu nalaze oni koji su dobro obavljali posao u prethodnom periodu. Koji tačno posao? Onaj koji je vezan za vaše lične interese ili? No, nova Vlada i za sprovođenje projekata budućnosti odabrala one koji su u prošloj učili zanat, a sada su već profesionalci. Nadam se da se neće ljutiti Branko Kockica, ali prosto mnogo bolje zvuči i adekvatnije da taj nadimak ide nekom drugom. Kocke postavljene da traju vekovima nakon pet godina su se izvadile, a put se asfaltirao. Reakcije povodom iseljenja muzeja automobila na livadu nije bilo, jer tumbanje tih kocki, par puta naravno, je bilo unosnije i važnije. Verovatno je zato i predložen za ministra građevinarstva, saobraćaja i infrastrukture. Završetak ličnih projekata je bitniji od istorije, kulture i tradicije. No, on u Beogradu lako nalazi parking mesto u julu i avgustu, kao i u vreme praznika, tako da je adekvatno da bude na tom mestu koje ste predložili, a Beograđani mogu da zamere, odnosno da zanemare preostalih 10 meseci muke. Tu vam je i simbol vojne moći. Osoba koja je za 15 dana savladala sve veštine obuke, ne znam što mnogi govore da su složene, kad, eto, čovek objasnio. Te i takve sposobnosti možemo da povežemo sa slučajem Jovanjica, imanjem gde je svojevremeno brao paradajz. Nema nikakve slučajnosti to što je četiri godine kasnije na istom mestu utvrđeno da postoji 12 hektara zasađene marihuane. Mislim, čovek je bio direktor BIA, pa mu je Amerika verovatno greškom izrekla sankcije i uplela ga u umešanost u ilegalne isporuke oružja, trgovinu drogom i zloupotrebu službenog položaja. No, ne bi on, da, da. Što se tiče zdravlja, tu je doktor, čovek sposoban za rešavanje problema naročito ako ste vođa suparničke kriminalne grupe. Ima on i drugih kvaliteta, te za vreme njegovog prethodnog mandata najveći broj medicinskih radnika je napustio Srbiju, pa možemo da kažemo da se zalaže i za uspeh mladih u inostranstvo. Malo je vremena prošlo, afere su se zaboravile i evo ga ponovo na njemu omiljenom poslu, iako je prošla ministarka javno priznala i to više puta i naglašavala da su našem zdravstvu neophodne sistematske promene, jer se njima niko nije bavio poslednjih 40 godina, zamislite? On je iza sebe ostavio nepostojeću organizaciju rada, rukovodstvo gde caruje mobing, niske plate, loši uslovi rada, liste čekanja i korupcija. Sad možemo malo i o osveženju ove Vlade. Vratio se ambasador Srbije u Americi sa holideja i jutros smo osetili tu energiju. Višeminutni aplauz je grmeo. Takav diplomata je neophodan ovom vladajućem miljeu. Osetio je taj performans i svi ovoga jutra. Verovatno je u planu neka nova predstava, pa da ima ko da uči ostale o pravilima tapšanja, skandiranja i pogleda koji se upućuju u pravcu oca nacije kada on govori. Konkretno, na listi prioriteta je stadion od milijardu evra na kome se početak radova obeležio uz iće i piće za činovnike režima, pohvalno doduše bez kafanske pevačice jer je vreme štednje. No, dajte „Tiršovu2“ umesto one zarasle livade. Posle nezapamćenih masovnih zločina u selima Dubona, Orašje i OŠ „Vladislav Ribnikar“ član ove Vlade ulazi u sukob sa glumcima, ljudima koji su ostali u ovoj državi da neguju kulturu, a čim su se pobunili protiv rijaliti programa ponudio im je da odu odavde. Oni da idu, a on da sakuplja preletače kao priveske iz opozicionih stranaka i prikazuje ih kao velikane. No, znate onu: „Ko izda…“ U ovom predlogu imate ne mali broj ljudi koji šetaju iz jedne u drugu oblast jer šta su po obrazovanju i zanimanju nije bitno. Bitna je samo uloga koju treba da odigraju u ovom lutkarskom pozorištu. Ima tu velikana koji će ući u srpsku istoriju, ali sve je to potpuno nevažno budući da sve odluke donosi jedan čovek. Kandidati imaju kvalifikacije na zavidnom nivou, što kroz njihove biografije možemo da uočimo, ali nisu na adekvatnim mestima. Većina se isključivo i samo bavila interesima partije. Jedno su pričali, drugo radili, treće mislili, ali to nije važno jer su maheri koji znaju da peglaju stvari. Otuda vam i toliki broj ministara bez portfelja. Poštovani mandataru, vašim predlogom narodna volja nije ispoštovana, a narod ne želi na čelu države ljude koji ih drže u medijskom mraku, koji krađom izbora prekrajaju volju naroda i koji od njih prave ekonomske zavisnike u eri ekonomskog tigra. Kada mislite da negujete odnose sa Amerikom, kada su ljudi pod sankcijama Amerike, onda ste na njihovoj crnoj listi. 

ANA BRNABIĆ: Isteklo vam je vreme. Pređite odmah na ovaj kraj govora što ste napisali, ne morate da se zbunjujete. Samo odmah na kraj, hajde. 

VLADIMIR ĐORĐEVIĆ: Evo na kraj. Moram da pohvalim, zaista, i da se zahvalim svim članovima srpske delegacije u Savetu Evrope koja je bila nadasve dostojanstvena i ponosan sam što sam bio deo iste. Bilo bi dobro da odbacite francusko-nemački sporazum… 

ANA BRNABIĆ: Da li vam je to kraj ili treba da vam pomognem da pronađete kraj govora? 

VLADIMIR ĐORĐEVIĆ: Upravo je kraj. 

ANA BRNABIĆ: Hajde proverite samo da li je kraj. 

VLADIMIR ĐORĐEVIĆ: Evo, da se samo razumemo… 

ANA BRNABIĆ: Kraj je kada ima tačka i nema ništa iza toga. Hajde probajte. 

VLADIMIR ĐORĐEVIĆ: Zahvaljujem. Verujem da ste bili u školi. Evo ovako. U Srebrenici se desio zločin… 

ANA BRNABIĆ: Šteta, ne možete da nađete kraj pa sam pomogla ja. Hvala vam mnogo, isteklo vam je vreme. Replika, Đorđe Komlenski. 

ĐORĐE KOMLENSKI: Zahvaljujem, predsedniče Skupštine. Na kraju piše – tekst sastavio Aljbin Kurti, večno zahvalan sledbenicima Vojislava Koštunice, koji su ga zajedno sa 1.800 ubica osuđenih pustili na slobodu. Bar da su se pogađali, bar da su spasli jednog Srbina koji je u to vreme bio zatočen i verovatno završio u Žutoj kući, pa i nekako da ih razumemo i da im oprostimo. Pravni sledbenici onoga ko je ovog zlikovca koji danas teroriše Srbe na Kosovu i Metohiji pustio na slobodu, ponosni na njega, čitaju tekstove koje im šalje Aljbin Kurti, ali Srbija jako dobro zna da nikome glavu nisu spasli. Možda bi im oprostila da su bar jedno dete, bar jednog nestalog spasli za tih 1.800 zlikovaca, ali to njima niti je tada, niti danas palo na kraj pameti. Sramota je što uopšte imaju priliku da o ovakvim stvarima govore u ovom domu, ali što više govore, govore o sebi i time čuvaju ovu državu od ponovne situacije da dođu na vlast. Hvala. 

ANA BRNABIĆ: Hvala vam. Javili ste se zbog? Gde ste se prepoznali, kao sledbenik Aljbina Kurtija? Pošto niste naslednik Koštunice, pošto ste novi DSS, gde se tačno pronašli? Pomenuli ste njegovu stranku, ali on vašu nije. Idemo dalje. Reč ima Ana Jakovljević. Izvolite. 

ANA JAKOVLJEVIĆ: Uvaženi građani i građanke Republike Srbije, dame i gospodo narodni poslanici, kao neko ko je 18 godina svoje karijere proveo u visokom obrazovanju, ja ću se danas osvrnuti na deo ekspozea mandatara Vučevića u kome govori o obrazovanju. Ono što je vrlo zabrinjavajuće je da u tom ekspozeu nismo ništa čuli o ozbiljnim i suštinskim problemima sa kojim se naše obrazovanje suočava, ali smo dobili marketinške doterane floskule, koje suštinski ne znače puno, pa ću se osvrnuti na nekoliko. Kao prva i najvažnija stavka navedeno je dualno obrazovanje, koje je prepoznato kao komparativna prednost Srbije koja bi trebalo da nauči decu da misle, da kreativno razmišljaju, da stvaraju nove ideje i vrednosti. Ovo je vrlo zanimljivo viđenje dualnog obrazovanja, posebno ako imamo u vidu da je sam zakon kojim je on regulisan prilično sporan, zato što predviđa rešenja koja nigde u svetu ne postoje, pa ili smo genijalni ili je nešto drugo u pitanju. U tom kontekstu, moram da postavim pitanje – šta rade strukovne škole i akademije, koje su kod nas pravljene po uzoru na nemačke škole, koje su pravi primer saradnje privrede i obrazovanja? Ono što bih volela da vas obavestim, očito da ne znate, da deca koja danas upisuju prvi razred, dok dođu do visokog obrazovanja, 60% zanimanja koja danas postoje tada neće postojati. Ono što je suština obrazovanja je da takvoj deci daju dovoljno široku sliku o tome kako sistem izgleda i mogućnost da se prilagođavaju promenama koje dolaze, a ne da ih uskostručno specijalizujete da budu prosta radna snaga, i to na tržištu koje nije razvijeno i koje vrlo malo ima usko specijalizovanih profesija. Dalje, u ekspozeu pominjete program Evropske unije „Erazmus plus“, u kontekstu razmene prosvetne saradnje, kako želite da privučete strane studente, bez ikakvog objašnjenja kako to planirate da uradite. Iz ove rečenice je jasno da onaj koji je ovo pisao zapravo i ne zna kako ovaj program funkcioniše, jer strane studente možete da privučete jedino ako imate atraktivno visoko obrazovanje. Ako, gospodine, ne znate Nacionalno akreditaciono telo koje je zaduženo za davanje akreditacija visokoškolskim ustanovama je 2020. godine izbačeno iz Evropske asocijacije za osiguranje kvaliteta u visokom obrazovanju, zato što standardi po kojima to telo radi su zastareli, baziraju se na metodama kontrole kvaliteta, umesto da primenjuju mehanizme unapređenje kvaliteta. Da li znate da se poslednjih godina u Evropskoj uniji formiraju alijanse evropskih univerziteta kroz koje će, sva je prilika, ići i finansiranje svih programa i projekata iz Evropske unije. Do sada je deo te alijanse postao samo Univerzitet u Beogradu. Kad sve ovo prethodno imamo u vidu, onda mi tek nije jasna ideja o franšizama najprestižnijih svetskih univerziteta u Srbiji, i to kako nam deca ne bi odlazila u inostranstvo. Mene samo zanima ko je pisao ovu rečenicu, da li je razmišljao o razradi te ideje. Kao neko ko ima 18 godina iskustva u obrazovanju, ja zapravo ne znam odakle da počnem da vam objašnjavam koliko je ta ideja sumanuta i nesprovodiva u praksi. Odlazak dece u inostranstvo nije uopšte loša stvar, već naprotiv. Studiranje u inostranstvu je fantastična prilika da se nauči o drugim zemljama i kulturama i da tako stvorite građane sveta. Suština je u nečem drugom, da se ta deca, kada svoje pametne glave oplemene novim saznanjima, požele da se vrate u ovu zemlju. Takođe, u ekspozeu pominjete uvođenje digitalnog sveta i povećanje broja IT odeljenja. Ja bih samo želela da vas podsetim da po PISA testu, koji se sprovodi u više od 80 zemalja sveta, a koji meri funkcionalnu pismenost u oblasti matematike, prirodnih nauka i razumevanja pročitanog, kaže da je u Srbiji svaki treći petnaestogodišnjak funkcionalno nepismen, a da problemi kreću od četvrtog razreda osnovne škole. Kada se ovi podaci pogledaju u trogodišnjim stručnim školama, funkcionalna nepismenost ide i do 95%. Internet tehnologije, draga gospodo, su samo jedan od načina koji olakšavaju sticanje znanja, a ne omogućuju da se znanje kao takvo stekne. Šezdeset posto naših mladih ljudi smatra da naše obrazovanje ih ne osposobljava za život i posao i da iz njega izlaze sa nedovoljno znanja i potrebnih veština. Samo bih se još osvrnula na infrastrukturne projekte koje pominjete, na laboratorije i zgrade koje planirate da gradite i posebno ističete nastavu iz oblasti fizike, hemije i biologije. Poštovani gospodine Vučeviću, ako niste znali, najveći kapital jedne zemlje je ljudski kapital, a ne zgrade i objekti. Ne sumnjam ja da ćete vi napraviti zgrade, ali glavno pitanje je ko će u tim objektima učiti decu. Dece je u Srbiji sve manje, a od 2015. godine drastično opada i trend upisa na nastavničke fakultete, o čemu su se oglašavali i nastavnici Univerziteta u Beogradu, kroz platformu „Osam dekana“. Problemi obrazovanja u Srbiji su toliko brojni, da mislim da sve vreme poslaničkih grupa mi ne bi bilo dovoljno da o njima u ovom trenutku razgovaram, ali ima vremena, pričaćemo o tome. Naravni pokret Srbije će glasati protiv ovakvog predloga Vlade, jer smatramo da promenu ne mogu da naprave ljudi koji su decenijama na političkoj sceni, od kojih su većina postali ministri opšte prakse, pa se stalno recikliraju i pomeraju sa mesta na mesto, od resora do resora. Ali vas molim, u ime svih građana Srbije, da najozbiljnije shvatite ovaj resor, jer on prevazilazi sve političke razlike. Od ovog resora zavisi ne samo razvoj naše zemlje, već naš opstanak. Ne znam ko vam je od saradnika pomagao u pripremi teksta ekspozea o ovom resoru, ali bih vas kolegijalno posavetovala da se ne oslanjate na njihovu ekspertizu, već da pronađete stručne ljude koji će vam jasno reći koji su suštinski problemi obrazovanja u Srbiji. Bez obzira na moje lično mišljenje o političkoj partiji kojoj pripadate, vi ste, gospodine Vučeviću, mandatar Vlade u ovom trenutku i imate priliku da uradite nešto što pre vas vaši prethodnici nisu uradili, da probate da bar nešto uradite i ovaj sistem popravite. To je pitanje od nacionalnog značaja i, po mom skromnom mišljenju, možda i najvažnije pitanje, pa bi bilo dobro da mu tako i pristupite. Znam da je slogan SNS da Srbija ne sme da stane, ali vas molim da u ovom resoru povučete ručnu, jer ako ovako nastavimo da se krećemo, ne piše nam se dobro, završavamo sigurno u provaliji. 

ANA BRNABIĆ: Hvala vam. Reč ima Dušan Nikezić. Izvolite. 

DUŠAN NIKEZIĆ: Hvala. Poštovani građani, ja sam danas hteo nešto drugo da pričam, ali pošto ste vi, gospodine Vučeviću, očigledno promašili temu i umesto da pričate o planovima za naredne četiri godine vaše vlasti, vi ste podnosili izveštaj o rezultatima Vlade u prethodnih 12 godina. Sve vreme ste se bavili poređenjem rezultata iz 2012. i prošle godine, a bilo je potrebno samo da iznesete jedan pokazatelj, da je te 2012. godine broj građana koji se iz Srbije iselio u Evropsku uniju bio 25.000, a da se prošle godine u Evropsku uniju iselilo čak 75.000, ili tri puta više građana. I to je najbolji pokazatelj rezultata vaše vlasti u prethodnom periodu. Vi se u ekspozeu hvalite visinom javnog duga i još poredite javni dug u Srbiji sa nekim razvijenim zemljama i navodite primer Francuske, u kojoj je javni dug neuporedivo veći nego u Srbiji. Zašto se onda Francuska zadužuje sa kamatom od 2,8%, a Srbija sa kamatom od 7 do 10%? Zašto ta Francuska nije zvala MMF u pomoć, već je to bila prinuđena da uradi Srbija u decembru 2022. godine i pozajmi 2,4 milijarde evra. Moraću da vas razočaram, aranžman sa MMF-om nije nikakva potvrda ispravnosti ekonomske politike, kao što ste rekli. Aranžman sa MMF-om je potvrda da su javne finansije zemlje u ozbiljnom problemu. Isključivo zemlje koje imaju ozbiljan problem sa javnim finansijama imaju aranžman sa MMF-om, pa tako danas od 51 evropske državi samo Srbija, Jermenija i Azerbejdžan imaju zaključen „stend baj“ aranžman sa MMF-om. Svaki dinar koji imate na računu je došao ili od prekomernog zaduživanja ili od štampanja novca. Zadužili ste se preko 21 milijardu evra, od čega je samo trećina otišla na infrastrukturne projekte, dok je čak 14 milijardi evra otišlo na potrošnju ili je jednostavno isparila. Zato smo u prva dva meseca ove godine samo za kamatu dali 53 milijarde dinara, što je dovoljno za izgradnju 100 kilometara auto-puta ili 10 novih kliničkih centara. Pominjete vrednost direktnih stranih investicija, ali niste objasnili koga ste usrećili stranim investicijama u radno intenzivne delatnosti sa minimalnim platama, da li onih 500.000 ljudi koji primaju minimalac niži od minimalne potrošačke korpe ili onih 500.000 ljudi koji su upravo zbog tih katastrofalnih uslova otišli iz zemlje. Gospodine Vučeviću, praktično ste petinu radno sposobnih građana Srbije iselili u prethodnih 12 godina. Srpski radnik danas radi najduže u Evropi, 43,3 dana nedeljno, što je šest sati duže od proseka, a prima najmanju platu. Kombinacijom nestručnih partijskih kadrova i nezapamćene korupcije, doveli ste do potpunog raspada javnog sektora koji je nekada bio motor razvoja Srbije. Vaša vlast je uspela ono što je delovalo nemoguće, da poslovno i finansijski upropasti čak EPS i „Telekom“. Što bi naš narod rekao, i čekić bi pokvarili. Raspad energetskog sektora je doveo i do nepotrebnog rasta cene struje za građane od 42% i za privredu od čak 100%. Kada znamo da plaćamo najskuplje gorivo u regionu i da nam je hrana skuplja nego u Sloveniji ili Nemačkoj, jasno je zašto ljudi danas jedva sastavljaju kraj sa krajem. Džordž Vašington je svojevremeno izjavio da je poslednji zvanični čin svake vlasti pljačkanje državne kase i upravo je to ono što za vas predstavlja projekat EHSPO 2027. Ne postoji nijedan opravdan razlog zašto veliki EHPO 2025. u Japanu košta 1,4 milijarde evra, iako će biti 80 miliona posetilaca, a naša sporedna izložba na kojoj će biti samo tri miliona posetilaca košta 17,8 milijardi evra. Zato je ovaj projekat najveća organizovana pljačka državne kase i zato ste vi u pravu da je ova vlast vlast kontinuiteta, kontinuiteta pljačke državnih resursa, kontinuiteta korupcije i inflacije. Međutim, moguće je voditi Srbiju na drugačiji način. Moguće je vratiti dostojanstvo prosvetnim radnicima i radnicima u zdravstvu. Moguće je vratiti i otete penzije, moguće je iskoreniti korupciju, moguće je smanjiti cene energenata, hrane i stanovanja i izjednačiti minimalnu platu i minimalnu potrošačku korpu. Nažalost, naš problem je što vi to ne želite. Ne želite iz prostog razloga jer vi i vaša vlast niste u funkciji boljeg života građana, već zaštite interesa vaših ličnih kumovskih i partijskih. Hvala. 

ANA BRNABIĆ: Hvala vam. Reč ima Bogdan Radovanović. Izvolite. 

BOGDAN RADOVANOVIĆ: Poštovane građanke i građani Srbije, uvažena Požego, želeo bih pre svega da čestitam svima, doduše jučerašnji, Međunarodni praznik rada, a uzgred budi rečeno, srećna nam i nova Vlada. Eto, osim što se rimuje u tome definitivno ima i neke simbolike. Znate, ono kao kada na veliki praznik, na Božić, roditelji kažu deci da uzmu da uče, jer eto valja se, valjda, da bi nastupajuća godina bila prosperitetna, pa tako se verovatno valja i da se započinje formiranje Vlade na 1. maj, iz prostog razloga kod nas je situacija takva da ministarstva apsolutno ništa ne rade, ne pitaju se ni za šta i uopšte ne funkcionišu. Ističu šampioni inovacija, ističu politički trend seteri, kako će u ovoj Vladi biti 33 do 35 prosto novih lica. Ja se zaista pitam koja su to nova lica? Da nije možda novo lice bivši ambasador Srbije u Vašingtonu, koji se evo tako mlad već 20 i kusur godina suklja po našoj političkoj sceni, počevši od one inicijacije u Otporu 2000. godine ili je možda novo lice u ovoj našoj Vladi npr. stalni stanovnik „Pinka“ i „Hepija“ novi ministar informisanja, koji je opravdavao čitanje i relativizovao čitanje stihova iz Ljotićevih koračnica na svečanoj akademiji, pazite, povodom Dana pobede nad fašizmom. U svakom slučaju, neću da koristim mnogo vremena. Rekao bih da ovo vaše predstavljanje Vlade, ove vaše rotacije, ova vaša tumbanja od prilike podsećaju na onu čuvenu trenersku vrtešku u fudbalskoj super-ligi Srbije, pa u tom smislu evo Selaković pravda, državna uprava, spoljni poslovi i sada kultura. Mogao bi biti politički Simo Krunić - Čukarički, Jagodina, Surdulica, sada OFK Beograd ili Dačić – MUP, spoljni poslovi, pa premijer, predsednik Skupštine, spoljni poslovi, MUP. On je ekvivalentan Nenadu Lalatoviću - Radnički Niš, Vojvodina, Radnički – Kragujevac. 

ANA BRNABIĆ: Vreme, narodni poslaniče. Vreme. 

BOGDAN RADOVANOVIĆ: Završiću, molim vas. Ja ću da glasam protiv ove Vlade i to apsolutno iz prostog razloga što ovo jeste Vlada kontinuiteta, ali kontinuiteta obespravljivanja građanki i građana. Hvala. 

ANA BRNABIĆ: Eto još jednog iznenađenja. Ovo je bilo takođe energično sa dosta metafora. Reč ima Peđa Mitrović. Izvolite. 

PEĐA MITROVIĆ: Trebalo vam je 136 dana od pokradenih izbora i 87 dana od konstituisanja Skupštine da formirate najglomazniju i najskuplju Vladu koja je Srbija imala u prethodnih 25 godina. Pričali ste da će vaše Vlade biti male, da će biti jeftine i efikasne. Ovo što danas vidimo je sve osim toga. Ono što vidimo jeste Vlada koja je veća od bilo koje Vlade u Evropi, od Poljske, Estonije, Rumunije, Bugarske. Ne postoji Vlada koji broji ovoliko članova. Imate čak pet ministara bez portfelja, pet ministara za koje u ovom trenutku ne znamo šta će raditi i šta zadužuju, ali znamo da će primati plate. Ono što je najopasnije za ovu zemlju, imate dva ministra koja su na crnoj listi SAD, dva ministra zbog sumnje u umešanost u šverc oružja, šverc narkotika, dva ministra koja su poslovala u ofšor zonama, dva ministra koja su simbol korupcije i koji danas sede u vašoj Vladi. Tako je, gospodine Vuline, to ste vi. Nijedna normalna i odgovorna Vlada na svetu to ne radi. Nijedna normalna i odgovorna Vlada na svetu to ne radi. Nijedna normalna i odgovorna Vlada ne stavlja kompromitovane članove na vrh države, a vi ste to upravo uradili. Osim toga, na čelo vaših ministarstava stoje i kadrovi koji sa resorima svojim nemaju apsolutno nikakve veze. Pazite sada, gospodin Selaković - ministar kulture, Dejan Ristić – na čelo Ministarstva informisanja i telekomunikacija, Jelena Žarić Kovačević vodi Ministarstvo državne uprave. Niko sa svojim resorom veze nema. Nemanja Starović vodi Ministarstvo rada. Apsolutni šampion ove Vlade je Aleksandar Martinović – ministar poljoprivrede. Pa zaista sramota za ovu Vladu. Nije sve crno. Ima ministara koji su dali svoje ime, založili su svoju karijeru, žele nešto da postignu. Ja tim ministrima želim svu sreću. Nisam siguran šta će postići, ali znam da ih ima i zaista želim da zbog ovog društva oni postignu uspeh. Sada bih se okrenuo na ekspoze vaš. U svom ekspozeu hvalite se kako je Srbija pod vašom vlašću ostvarila neviđeni ekonomskih uspeh. Ono što je istina i što brojke dokazuju, to je da za vreme vaše vladavine Srbija je u najboljem slučaju ostvarila prosečan privredni rast. Prosečna stopa rasta pod vašom vlašću bila je 3% do 3,5%, a prema oceni Fiskalnog saveta morala je biti najmanje 5%. Šta hoću sada da vam ilustrujem? Kada ste vi došli na vlast, Srbiju su poredili sa Češkom, Poljskom, Mađarskom. Onda su počeli po nivou razvijenosti da porede sa Rumunijom i Bugarskom. Danas ste dobili situaciju da se mi poredimo sa Albanijom, Severnom Makedonijom, Bosnom i Hercegovinom, uz svo dužno poštovanje prema tim državama. Vi ste uspeli za 12 godina da u apsolutnom zaostatku ostavite Republike Srbiju u pogledu privrednog razvoja. Još jedna stvar. Godine 2012. kada ste preuzeli vlast, BDP Srbije po stanovniku bio je 58% BDP po stanovniku Hrvatske, danas je 53%. Godine 2020. hvalili ste se kako ćemo sustići do kraja 2021. godine Hrvatsku po stopi rasta i po nivou razvoja. I to apsolutno niste uspeli. Ono što još vidim u vašem ekspozeu, nema odustajanja od projekata koji apsolutno nisu prioritet. Gradite stadione na kojima se igra jedna utakmica godišnje, a pola Srbije nema kanalizaciju. Gradite Nacionalni stadion, a ni reči nema o organizovanom skriningu na kancer dojke. Srbija je po stopi umiranja od kancera dojke prva u Evropi. Deset godina nemate snage, volje i želje da se uhvatite u koštac sa ovim problemom. Prepuštate da nam Srbija nestaje zbog lošeg zdravstva. U Boru, u kom vlada epidemija kancera dojke, gradite akvapark od 22 miliona evra, a ne gradite gradsku bolnicu i ne obnavljate gradsku bolnicu koja je u očajnom stanju. Toliko o vašim prioritetima. To vas upozoravaju iz Saveza ekonomista Srbije. Voleo bih samo jednu stvar za kraj. Čuo sam danas gospodina Vučevića kako je rekao da je Srbija u vreme DS došla do nivoa zaduženosti 72% BDP. To nije istina. To se desilo pod vlašću SNS i SPS. Godine 2015. vi ste doveli Srbiju na rub bankrota, zato što ste Mlađanu Dinkiću dali sve instrumente da vodi ekonomsku politiku ove zemlje. Zato što nema zaokreta, zato što ekonomiju Srbije vodite na ivicu bankrota, mi nećemo glasati za Vladu. Hvala. 

ANA BRNABIĆ: Hvala vam. Reč ima Uroš Đokić. 

UROŠ ĐOKIĆ: Hvala. Poštovani građani Srbije, kolege narodni poslanici, slušajući juče ekspoze gospodina Miloša Vučevića i njegov plan za sastav Vlade i za rad buduće Vlade, predamnom se stvorila jedna slika. Stvorila se slika čoveka predsednika države koji sedi u fotelji, na svojoj hacijendi, recimo u Jajincima, kako ubacuje u džuboks novac da mu tri, četiri sata svira muziku, njegove želje, čestitke i pozdrave kako bi popravio svoje raspoloženje. Pomislio sam da gospodin Vučević i ja ne živimo u istoj zemlji, jer Srbija danas zaista jeste duboko podeljena zemlja. Srbija je danas zemlja koja živi najmanje tri paralelne realnosti. Prva realnost je realnost svih nas običnih ljudi. To je realnost koju svaki građanin spozna kada dođe na kasu u supermarketu, kada otvori svoj novčanik i vidi da danas mnogo manje može da kupi za isti novac za koji je protekle godine mogao da kupi mnogo više. To su oni građani koje opterećuju javni izvršitelji, koje opterećuju javni beležnici, koje opterećuju nameti, akcize i porezi. Svi vi, dragi građani, dobro znade da smo sada u periodu praznika, kada je pred nama Vaskrs, kada je pred nama period kada ćemo decu slati na one jednodnevne ekskurzije, na one rekreativne nastave i svi vi dobro znate koliko to košta. Ali, ovi ljudi koji ovakav ekspoze pišu, nemaju pojma koliko je teško svojim porodicama ovako obične i normalne stvari prilagoditi. Druga realnost jeste život Aleksandra Vučića i svih onih koji su okupljeni oko njega i oko SNS. To su svi oni ljudi koji kroz razne koruptivne poslove iz budžeta Republike Srbije, a na štetu građana, ispumpavaju ogroman novac. Danas je Miroslav Aleksić govorio da je samo na deonici puta Ruma-Šabac ispumpano neverovatnih 25 miliona evra, 15 miliona, plus 10 miliona za SNS. Sada pitanje za ministra, gospodina Malog. Gospodine Mali, budući da ste, kako kažete, jedini i glavni bankar ove zemlje, ali rekao bih i bankar porodice, da li ste našli način da platite porez na ovih 25 miliona evra, jer je to jedini način da novac stečen kriminalom upumpate u legalne i normalne tokove? Na kraju, postoji i treća realnost u Srbiji. To je ružičasta realnost koju nam članovi SNS i ljudi okupljeni oko njih serviraju sa medija sa nacionalnim frekvencijama. Cilj je da ubede građane ove zemlje da mi živimo u doba prosperiteta, da živimo normalnim i dobrim životnim standardom i da je ovde sve normalno. Kako drugačije objasniti činjenicu da je Vlada iz 2022. godine trajala jedva dve godine, nije izdržala pun mandat? Ta Vlada nije bez razloga trajala dve godine. Trajala je zato što je postojala katastrofalna kosovska politika, zato što je životni standard sve lošiji i lošiji, zato što Rio Tinto na velika vrata. Na kraju krajeva, setite se, sutra je 3. maj, sutra je Veliki petak, tužan dan u hrišćanstvu, ali sutra je i godišnjica „Ribnikara“. To vlast nije ni pomenula ničim do danas. Katastrofalna politika ogleda se u tome što buduća Vlada treba da ima ponovo 31 ministarstvo i treba da imamo pet ministara bez portfelja, 31 ministarstvo, 31 kabinet. U 31 ministarstvu imamo zamenike, imamo državne sekretare, imamo službena vozila, imamo putovanja, imamo hotele, imamo reprezentaciju i imaćemo Vladu u kojoj čovek koji nije ministar, a koji je na crnoj listi SAD, Aleksandar Vulin, nema ministarstvo. On nije čak ni ministar bez portfelja, a biće potpredsednik Vlade. To nema veze sa zdravim razumom. To je samo partijsko uhlebljavanje i namirivanje i ništa više od toga. Takođe, gospodin Martinović, kakve veze on ima sa poljoprivredom? Kakve on veze ima sa srpskom malinom, sa uzgojem stoke, sa mlekom, sa poljoprivredom kao razvojnom šansom Srbije? Pa, nema nikakve. Može imati samo dve veze. Jedna veza, jeste, u pravu ste, gospodine Rističeviću, jedna veza jeste da izmišljenim ružičastim investitorima iz arapskog sveta pokloni još malo zemljišta što nam je preostalo ili druga da pod stare dane nauči da drži motiku. Treću vezu nema. Naravno, ovde ne mogu a da ne spomenem Maju Popović, bivšu i buduću ministarku pravde, moju koleginicu, koja očigledno ima samo jedan zadatak, a to je da pravosuđe ostane botoksirano i anestezirano i da ne reaguje ni u jednom jedinom slučaju. Na kraju, moram da pomenem dva bisera u kruni golog cara, to su gospođa Tatjana Macura i gospođa Milica Stamekovski, koji treba samo da kažu svima nama, a i vama, građanima ove zemlje, da car može sve da kupi, da car vuče konce i da se car u ovoj zemlji pita. Sa našeg stanovišta, sa stanovišta Narodnog pokreta Srbije, ovo je glomazna, predimenzionisana, rasipnička Vlada, skrojena isključivo za potrebe partijske države i neće raditi u interesu građana Srbije. Mi ćemo, naravno, glasati protiv ovakve Vlade. Hvala. 

ANA BRNABIĆ: Sram vas bilo za sve što ste izgovorili, posebno prema ženama, a možete da uzmete pa da pročitate šta ste sve rekli, pa da razmislite o tome da takve stvari ne ponavljate više u ovoj Skupštini. Idemo dalje. Marijan Rističević, replika. 

MARIJAN RISTIČEVIĆ: Dame i gospodo narodni poslanici, vi se svakako sećate Dušana Petrovića. Očigledno kad su oni vladali, Dušan Petrović je imao i te kako veze sa poljoprivredom. Gospodin Martinović je dok je bio narodni poslanik, a i bavi se poljoprivredom u Rumi, o čemu sam se lično uverio, uvek podržavao Odbor za poljoprivredu i nema poljoprivrednika koji je imao problem a da ga on kao šef kluba nije primio i razgovarao sa njim. Daleko više ima veze sa poljoprivredom nego što je to imao Dušan Petrović, onaj lopov Milosavljević, koji je uhapšen, onda onaj lopov malopre koji je opljačkao Azotaru. A znate zašto su opljačkali Azotaru? Ja ću vam reći, gospodine koji ste govorili pre mene, Azotara je opljačkana, dakle, neko je hapšen zbog Azotare, koja je i te kako bila potrebna našoj poljoprivredi. Time je naneta šteta, ekonomska šteta poljoprivredi. Naravno da oni to neće priznati. Znate li šta je stvarni razlog bio? Postojalo je u okruženju mineralno đubrivo koje je radioaktivno, koje je imalo četiri puta veću radioaktivnost nego što je dozvoljeno. Da bi se to uvezlo, Azotara u Pančevu, a „Ces Mekon“ je pažljivo to gledao, dakle, i gospodin iz „Ces Mekona“ koji je malopre govorio, i njegov otac, ja mislim da je otac bio hapšen. Oni su to pažljivo pratili i onda su Azotaru kaput i uvezli 150 hiljada tona radioaktivnog đubriva. Time su na određen način mogli kontaminirati gotovo 700 hiljada hektara poljoprivrednog zemljišta. Prava je sreća u nesreći što su toliko pljačkali seljake, radnike itd, da nisu iz ekonomskih razloga upotrebili to đubrivo u količinama od 250 kilograma po hektaru do 500, jer bi time stvarno kontaminirali poljoprivredno zemljište. E, to su njihovi ministri imali veze sa poljoprivredom, tako da njegove tvrdnje apsolutno ne stoje. Hvala. 

ANA BRNABIĆ: Hvala vam. Reč ima Aleksandar Pavić. 

ALEKSANDAR PAVIĆ: Poštovani narodni poslanici, poštovani građani Srbije, kao što je Jelena Pavlović već iznela, mi ćemo glasati protiv izbora ove Vlade. Pošto je ona navela neke od glavnih razloga, ja ću postaviti nekoliko pitanja mandataru. S obzirom da ste bili ministar odbrane u prethodnom sazivu, ja stvarno moram da postavim pitanje vezano za ovaj deo ekspozea vezan za politiku vojne neutralnosti. Nije jasno kako se spaja sa konceptom vojne neutralnosti kupovina rafala. Kupovinom rafala mi postajemo zavisni od ne samo jedne, nego bar dve NATO članice, i Francuske i Velike Britanije, koje zajedno proizvode neke od raketa koje treba da budu deo opreme rafala. Mi postajemo zavisni od ključnog sistema našeg vazduhoplovstva. Postajemo zavisni ne samo od NATO, nego od jedne sada nama krajnje neprijateljske zemlje kao što je Francuska. Naši jedini potencijalni neprijatelji ili agresori jesu NATO zemlje. Da li će nama NATO dozvoliti da mi koristimo rafale protiv drugih NATO zemalja ako, ne daj Bože, dođe do takvog sukoba? Ti rafali su vrlo ranjivi. Taj softver, oni mogu da ga isključe preko satelita, preko GPS-a. Da li naša PVO može da raspoznaje rafale od migova? Da li uopšte može da se uklopi to u naš sistem odbrane? Da li treba da šaljemo pilote u NATO zemlje na obuku, a i na vrbovanje? Da li treba da zavisimo od neprijatelja za rezervne delove, za servisiranje? Mislim da to narušava našu vojnu neutralnost, ozbiljno je narušava. Još jedna stvar koja nam narušava uopšte neutralnost je činjenica da je kandidat za ministra spoljnih poslova nedavno, pre nekoliko meseci, došao u Srbiju vojnim avionom SAD. Mislim da je to potpuno neprihvatljivo i da ga već to diskvalifikuje za to mesto, a da ne govorim o tome da je on bio ključni učesnik tog celog Briselskog procesa koje je Kosovo i Metohiju samo udaljilo od Srbije. Naravno, najveći deo odgovornosti za to snose oni koji nam otimaju Kosovo, ali Briselski sporazum je urušio našu poziciju. Nije skroz, naravno, uništio i naravno da ne odustajemo od Kosova i Metohije, ali smatram da je vrlo urušio našu poziciju na Kosovu i Metohiji, pogotovo na severu gde su raspuštene institucije Republike Srbije, gde je 1.200 policajaca poslato u penziju, gde smo mi integrisani tj. naši ljudi u institucije lažne terorističke države Kosovo. Kako možemo da se uzdamo u diplomatsko umeće i znanje čoveka koji nam se vraća iz Brisela govoreći da smo dobili 5:0, kad posle toga znamo šta se desilo, dodatno urušavanje naše pozicije upravo na severu Kosova i Metohije? Da ne govorimo o tome da je taj ceo princip Briselskih pregovara i procesa bio takav da smo mi jednostrano davali ustupke, što mislim da je presedan u diplomatiji i onda mi moljakamo drugu stranu da ispuni svoj deo. Hoćemo li tako voditi diplomatiju i dalje, sada u budućnosti, sa ovim ministrom spoljnih poslova? Hoćemo li i dalje da dajemo jednostrane ustupke neprijateljima ili suparnicima i da onda tražimo, da molimo njih da oni ispune njihov deo? Na to liči i taj deo o nastavku evrointegracija. Znate, Poglavlje 35 je razrešilo sve dileme. Jasno su rekli tvorci francusko-nemačkog plana, tj. Ohridskog sporazuma da on podrazumeva faktičko priznanje lažne države Kosovo i to je sad ugrađeno u Poglavlje 35. Kada smo bili na konsultacijama kao poslanička grupa kod predsednika Republike o sastavu nove Vlade, jasno je predsedniku postavljeno pitanje – a šta ako francusko-nemački plan bude ugrađen u Poglavlje 35? Predsednik je tada rekao da sumnja da će da bude ugrađen u tom obliku, međutim ipak jeste, ali onda je rekao da smatra da nećemo više otvoriti ni jedno poglavlje. Slažem se sa tim. Ako je to tako, da li ćemo i dalje mi zarad fantomskih evrointegracija da dajemo jednostrane ustupke na uštrb našeg nacionalnog interesa za ljubav nekih evrointegracija koje se nikad neće desiti? To je vrlo zabrinjavajuće. Na kraju, hteo bih da postavim pitanje opet vezano za odbranu zemlje. Istina je da je od 2012. do sada znatno popravljena odbrambena sposobnost zemlje, da je kupljeno mnogo sistema, da je vojska sačuvana od propasti i pozdravljamo vraćanje vojnog roka. Međutim, na unutrašnjem planu u isto vreme ovog meseca treba da stupi na snagu Zakon o rodnoj ravnopravnosti i da postane obavezujući i u našem obrazovanju. Kako mi možemo da se branimo od spornih agresora kada urušavamo sopstveni identitet, urušavamo sopstveni jezik? To jednostavno nije kompatibilno. Kada su pitali Čerčila zašto tokom Drugog svetskog rata ulaže toliko u kulturu, on je rekao da bi znali, da bi imali šta da branimo. Šta ćemo mi imati da branimo? Rogobatni novogovor. Ko će biti inspirisan da brani to? 

ANA BRNABIĆ: Isteklo vam je vreme. 

ALEKSANDAR PAVIĆ: Hvala. Završiću. Zato vas molim da uradite sve da se ukine taj Zakon o rodnoj ravnopravnosti. Mi ćemo svakako predložiti da se taj zakon ukine i da se na taj način ojača odbrana zemlje. Hvala. 

ANA BRNABIĆ: Hvala vam. Reč ima Miloš Vučević, mandatar. Izvolite. 

MILOŠ VUČEVIĆ: Hvala lepo. Vrlo kratko oko kupovine naoružanja i vojne opreme, odnosno pitanje vojne neutralnosti. Ne mislim da ćemo ugroziti vojnu neutralnost ako sa „Daso“ iz Francuske zaključimo ugovor o kupovini te eskadrile, rafal aviona, jer mi svakako moramo na nekoj ili na jednoj od strana kupiti novu lovačku bombardersku avijaciju i, sa druge strane, mogli bi reći da smo zavisni od jedne druge vojne sile čije avione koristimo i koji jedini mogu da nam održavaju te letelice, govorim o MIG-ovima, u resursu i modernizuju svakako. Imali smo ponude i od drugih država da kupimo njihove avione i sa zapada i sa istoka. Međutim, naravno, postoji jedan problem transporta, odnosno kako da to što kupimo dođe do nas, a posebno je to osetljivo pitanje kada govorimo o ratnom vazduhoplovstvu. Tu vidimo i na ovom primeru vidimo pogubne posledice onoga što nam se desilo kada se Crna Gora otcepila od Srbije, jer da danas imamo luku Bar mi bi bili daleko samostalniji, ili bi se mnogo brže i lakše naoružavali, dobijali ono što želimo da dobijemo. To jeste razlog zašto smo, hajde da kažem, kod zapadnih partnera, ne mogu da kažem da su neprijatelji, zapadnih partnera, otpočeli ove razgovore i videćemo i nadam se, da će biti uspešni. Što se tiče obuke pilota, mi imamo obuke pilota i sada i u zapadnim državama i na istoku. Naši piloti idu u Nemačku da se obučavaju za H-145, helikoptere, kao što su se obučavali za MI-35 ili MI-17 u Rusiji. Ne mislim da smo na taj način ugrozili našu vojnu neutralnost, jer ona je pre svega povezana sa politikom zemlje, njenom međunarodnom politikom ili geopolitičkim odnosima, a moram da još jednom istaknem, mi imamo problem ako kupujemo na nekim tržištima da to dođe do nas zbog okruženja kakvo imamo i verujem koje je vama veoma, veoma dobro poznato. Nastavićemo dalje da naoružavamo Vojsku Srbije i da ne preskočim i taj momenat, te letilice imaju tzv. uređaj, AFF. To je prepoznavanje da li je letilica prijateljska ili neprijateljska, tako da naš PVO sistem ne dejstvuje po našim letilicama. To nam fali u odnosu na neke druge aparate. Nadam se da će Vojska Srbije, Ministarstvo odbrane u narednom periodu raditi na tome. Razumem vašu brigu, ne potcenjujem vašu brigu, ali morate razumeti da iz nekih, ili sa nekih drugih tržišta mi ne možemo da dopremimo ono što bi, eventualno, mogli da kupimo. 

SANDRA BOŽIĆ: Pošto na listama poslaničkih grupa više nema prijavljenih za reč, pre zaključivanja pretresa pitam da li žele reč predsednici, odnosno predstavnici poslaničkih grupa ili još neko ko nije iskoristio svoje pravo iz člana 96. Poslovnika o radu Skupštine? Danijela Nestorović. Izvolite. 

DANIJELA NESTOROVIĆ: Poštovani građani Srbije, poštovane kolege, evo, neću dužiti, prosto samo želim da se obratim i da se osvrnem na sve ono što je do sada rečeno u ova dva dana, a to su zapravo komentari opozicije na ekspoze budućeg premijera. Neko je ovde pomenuo da se ovde radi o nekakvoj vrsti optuživanja. Niko nikoga ovde ne optužuje. Prosto, opozicija ima takvu ulogu u svim demokratskim društvima da iznosi kritike na račun određenih i konkretnih rešenja, pa je to ovde i bio slučaj. Posebno bih se osvrnula na to da mi poslednjih 10 godina, a pomno sam pročitala sve ekspozee iz prethodnih perioda, zapravo imamo tri ključne reči koje se prožimaju kroz svaki ekspoze nekog budućeg premijera, a to su da je svaki taj program ozbiljan, temeljan i odgovoran. To su te tri reči koje zapravo građani očekuju da budu i realizovane, jel, obećanja ili ono što se navodi u samom ekspozeu kao već urađeno, građani ne vide. Građani ne vide rezultat, jer prostim nabrajanjem ekonomskih cifara i određenih procenata, vi dodatno zbunjujete i dodatno unosite pometnju u to šta je zapravo i konkretno urađeno, jer građani to ne vide. Mogu samo da navedem, po meni lično onako najupečatljiviji je bio ekspoze predsednika Vučića iz 2014. godine, kada je tada budući premijer naveo da previše godina su političari prodavali bajke srpskoj javnosti, živelo se na račun i o trošku budućih generacija, krali smo od sebe, neodgovorno se ponašali prema našoj deci, trošilo se ono što zapravo nismo zaradili i suštinski nismo imali. Sada vas pitam, sve buduće ministre, da li je ovo i dan danas primenljivo? Da li ste bilo šta od ovoga uradili, a da promenite situaciju koja je bila 2014. godine? Meni je jako žao što niko od budućih ministara neće moći danas da odgovori na ovo pitanje niti gledaju u one koji im upućuju pitanja, niti su spremni da odgovore, a građanima mogu slobodno da kažem to je zato što prosto, niti žele, niti znaju odgovor, niti smeju da daju odgovor. Konkretno, osvrnula sam se na to i kako su poređane teme u samom ekspozeu, ono što je mene konkretno interesovalo je tema kojom se ja bavim jeste pravosuđe i pravda, vladavina prava. Prosto me je interesovalo koliko je posvećeno teme tome? Ta tema je potpuno zapostavljena. Ta tema je negde među poslednjim temama u ovom ekspozeu. Ako je zaista briga o vladavini prava i o običnom čoveku ključna i za ovu vladu, dajte bar navedite šta ćete konkretno uraditi. Buduća ministarka pravde i prethodna prošla ministarka pravde je izjavila, to je bilo priliko prethodnog polaganja zakletve, da novi pravni ambijent u kome će svaki građani u razumnom roku moći da ostvari i zaštiti svoja prava pred pravosuđem koje je lišeno uticaja politike. Ovo je pitanje za građane Republike Srbije - da li vi zaista mislite da je ovo ovako? Da li se osećate sigurnije? Da li je pravosuđe oslobođeno? Da li je pravosuđe slobodno? Da li su tužioci slobodni? Da li se vrši politički uticaj na tužioce i na sudije? Kada bi ste zaista anketirali građane Republike Srbije, šta mislite, kakav bi njihov odgovor bio? Ovde prosto možemo da prožmemo tri lična i ključna zaključka, da se ovde radi o ličnoj koristi, nesposobnosti da se sagleda šira dimenzija populizma i nefunkcionalne institucije. Ako već želite da čujete i predlog, u skupštinskoj proceduri se nalazi i predlog Ekološkog ustanka koji se odnosi na dopunu Zakona o porezu na dodatu vrednost. U skupštinsku proceduru je ubačen 4. aprila ove godine. Ako vam je briga o običnom građaninu zaista ključna, posvetite malo pažnje, pročitajte ovo. Radi se o Predlogu zakona kojim bi se građanima, a ima ih oko pola miliona u Srbiji, ljudi koji gladuju, omogućilo da dobiju besplatne obroke, jer ta hrana koja se baca od strane pravnih lica, jer su u obavezi da plaćaju na donacije PDV, pravna lica bi time bila oslobođena, budžet ne bi bio oštećen, a ljudi bi imali šta da jedu. Ja ne bih dalje zadržavala. Prosto, znam da ćete biti izabrani, ali bar se potrudite da ono što govorite građanima, ispunite bar deseti deo, čini mi se da bi to onda bio pravi put. Hvala. 

SANDRA BOŽIĆ: Reč ima Branko Lukić. Izvolite. 

BRANKO LUKIĆ: Poštovane gospođe poslanici i poštovana gospodo poslanici, ko mene zna, ja sam Branko Lukić, a vidite da sam iz "Mi, snaga naroda - Profesor doktor Branimir Nestorović". Mi ćemo pokušati da budemo konstruktivna opozicija. Dakle, svaki naš prigovor ili pitanje bi trebalo da doprinese boljitku rada ove Skupštine. Mi smo malo iznenađeni kada slušamo rasprave sa desne i sa leve strane. Da vam kažem kako mi to vidimo i kako to vide građani Srbije. Uglavnom se optužujete za kriminalne radnje. Jedni i drugi to mnogo dobro potkrepljujete, a slušalac stiče utisak da ste i jedni i drugi u pravu. Ukoliko nastavite na taj način, verujte mi da ćete da urušite kredibilitet ove kuće. Takođe, prebacivanje da je ona druga strana radila to isto ili gore nije negiranje krivice. U sudu barem to nije negiranje krivice. To je priznavanje krivice. Na taj način vi priznajete krivicu kada kažete - i vi ste radili to isto. Danas, recimo, primer. Prigovoreno vam je na brojnost ministara. Vaš odgovor je bio kako su ovi sa naše, meni desne strane, napali na Skupštinu. Ni jednim argumentom niste objasnili zašto je potrebno toliko ministara? Dakle, niste dali odgovor. Ako vas ja pitam koji je dan danas, a vi mi kažete dva minuta do 16 časova, informacija je tačna ali nije odgovor na pitanje, zato bih molio i jednu i drugu stranu da budu konstruktivne i da odgovaraju na pitanja koja se postavljaju. Sledeće što me interesuje i vidim da budući premijer je spreman i da odgovori, mom kolegi Paviću već je odgovorio i hvala mu na tome. vidimo da ste predvideli ministra za evropske integracije i danas je to i pomenuto ovde, niste se odlučili da osnujete ministarstvo za KiM. Dakle, među ovoliko ministara nije bilo mesto za ministra za KiM u ovom momentu kada je teritorijalni integritet Srbije ugrožen, kada žele da nam uzmu Kosovo i Metohiju. Molio bih da mi se odgovori zašto ste odlučili da imate ministra za evrointegracije, a ne i ministra za Kosovo i Metohiju u momentu kada upravo EU traži od Srbije da prizna Kosovo i Metohiju? Sledeće pitanje moje je da li ste za EU ili za BRIKS ili za oboje? Vaš predsednik Vučić, a kažem – vaš, jer je on odlučio da ne bude naš onog momenta kada ste stavio kao nosilac liste za SNS, mi smo jedini otišli da ga sretnemo jedini iz opozicije da mu pružimo ruku. 

SANDRA BOŽIĆ: Samo vas molim, pripazite na vreme imate još par sekundi.

BRANKO LUKIĆ: Mi smo odlučili da mu pružimo ruku, on je odlučio da ne bude više naš predsednik. Dakle i na to tražim odgovor. 

SANDRA BOŽIĆ: Hvala narodni poslaniče.

BRANKO LUKIĆ: Molim vas, samo još par sekundi. Da li ste spremni da donesete zakon o stranim agentima u momentu kada je Srbija izbušena kao švajcarski sir, kada i strane agenture i nevladine organizacije napadaju Srbiju? Da li ste spremni da donesete rezoluciju o genocidu nad Srbima u Jasenovcu? 

SANDRA BOŽIĆ: Zahvaljujem. Reč ima Branko Pavlović. 

BRANKO PAVLOVIĆ: Zahvaljujem. Nastavljam jučerašnju raspravu. Trebalo je kolega Mitar Kovač da danas govori umesto mene, ali je nažalost zbog porodičnih razloga morao da odsustvuje. Dakle, juče smo utvrdili da je zapravo prosek rasta privrede ovih vlada od 2013. do 2023. godine nešto ispod 3% BDP, da su prethodne vlade 2001. i 2012. godina imale oko 4%. Dakle, prosečan rezultat je slabiji od prethodnog, ali je suštinski isti iz razloga koje smo juče izneli. U dvadeset i više godina mi zapravo imamo veoma nezadovoljavajuće stope raste, zbog čega, zbog toga što nam je zapad nametnuo mere makro-ekonomske politike koje nam onemogućavaju da se brže i bolje razvijamo, što bi Srbija inače mogla da čini. Ovde u diskusiji je vrlo zanimljivo da prozapadna opozicija uopšte ne kritikuje te makro-ekonomske mere koje su zapravo uspostavile jedan neokolonijalnu kontrolu našeg privrednog sistema, tako da zapad ima ogromnu podršku u toj svojoj politici u ovom parlamentu obe grupacije i vladajuća i ova prozapadno opoziciona se zasnivaju na istom razumevanju ekonomske politike. To razumevanje je pogrešno. Ovde je bilo dosta dobrih diskusija koje su ukazivale da u programu koji ste izneli se ne vidi dublje razumevanje problema. Vi ste rekli da je problem nataliteta veoma važan i izneli ste tačnu cifru, da smo došli do 1.35 koeficijenta koji je svakako veoma zabrinjavajući, međutim ovde u merama koje predviđate u svom programu, kao ilustracija, govorite manje-više o povećavanju mera koje su se već primenjivale, a te mere koje su se primenjivale su već bile uvećane u odnosu na one prethodne mere. Drugim rečima, povećavanje obima izdavanja za isto nećemo zaustaviti problem koji je izuzetno težak, složen, važan i ozbiljan, a to je odumiranje našeg naroda. Tu mora da se uključi Ministarstvo kulture sa čitavim programom koji će odvraćati tu ideologiju ekstremnog individualizma. Mora da se uključi Ministarstvo prosvete u svojoj vaspitnoj ulozi. Mora da se uključi Ministarstvo informisanja u svojoj medijskoj strukturi, jedan združeni celoviti napor sa strateškim razumevanjima šta sve i na koji način pored onoga što ste naveli, ono što radi socijalna politika da bi smo ovaj trend prvo zaustavili, a onda preokrenuli. Toga nema. Ovde je bilo vrlo dobro govoreno o prosveti, međutim, govoreno je iz ugla programa, iz ugla pravaca. Nažalost, naši problemi su tu mnogo dublji. Niko nikada se nije opredelio da bude učitelj zato da bi se obogatio ili da bi bio slavan. Imao je osećaj misije, osećaj potrebe da se nekome prenesu vrednosti i znanje. Mi smo to izgubili. Mi smo došli do toga da su roditelji i deca nekako nasuprot učitelja. To je veoma komplikovana stvar kako ćemo i na koji način učiti naše učitelje, na kojim institucijama, kojim metodama, na koji način. Vrlo složeno pitanje. U vašem programu se ne vidi to dubinsko sagledavanje. Recimo pravosuđe, u pravosuđu imate problem, ne ovaj tekući, ovo što svi komentarišu, imate problem da najbolji mladi pravnici neće da idu putem sudijske i tužilačke funkcije. Neće. Dakle, koji su to sada uslovi potrebni da bismo dobili jednu novu generaciju mladih pravnika koji će reći da, kao što ni učitelj ne ide da se obogati, tako niko ne ide da bude tužilac ili sudija da bi zarađivao, ali ima i ujedno osećaj da je on veoma važan stub države, jedan ponos i jedan ugled u društvu. Sedamdeset posto naših sudija za manje od deset godina ide u penziju. Mi sa ovakvim odnosom nećemo imati uopšte odakle da izaberemo potrebne kadrove. Hoću da kažem da čitav niz problema koji postoje obrađeni u vašem programu su mnogo složeniji i dublji nego što se vide mere koje predlažete da bi se to poboljšalo i mislim da je to nedostatak tog programa. Spomenuo sam da je odnos prema privatizaciji, ove garnitura vlasti od 2012. godine na ovamo isti kao prethodni i rekao sam prodaja Komercijalne banke je velika greška i onda ste me stavili u jedan kontekst da sam na neki način ja kao poslanik koji je bio od 2001. godine do 2004. godine odgovoran za tako nešto, vladajuće grupacije DOS-a. Ne, to je u nadležnosti Narodne banke Srbije i Agencije za osiguranje depozita. To nema veze sa onim čime sam se bavio, prodaje banaka su u nadležnosti Ministarstva finansija. To nema veze sa onim čime sam se bavio. Ja sam bio u Odboru za pravosuđe i bio sam u Upravnom odboru NIS, vodio sam Pododbor za restrukturiranje NIS-a i vrlo uspešno smo završili taj posao do 2003. godine. Dakle, to je kompanija koja je bila druga najveća u Srbiji sa 17.000 zaposlenih i tri milijarde dolara prometa. Znam o čemu govorim kada govorim. Kasnije sam bio direktor Agencije za privatizaciju, tri meseca od 2004. godine na ovamo i za mesec dana sam sa timom koji sam doveo u Agenciji zaustavio korupciju. Korupcija je ogroman problem i korupcija se ne rešava sako onako kao u vašem programu piše, institucionalno. Institucionalno je kažnjavanje. Korupcija se rešava tako što znanjem i sposibnošću kadrova koje određujete sprečavate svoje da kradu. Osnovni uspeh onoga što smo uradili u Agenciji za privatizaciju je bio da smo sprečili tada one koji su na vlasti da mogu da kradu kroz korupciju, da nema korupcije u tim tokovima. Prema tome, u vašem programu, uopšte se ne vidi na koji način, možda mislite da možete da se uhvatite u koštac sa time, osim što kažete da treba neko drugi da procesuira, naravno, treba da dođe do kažnjavanja i to treba neko drugi da čini. Stvar je u tome da onaj ko je na potezu uopšte nema koruptivne aktivnosti i da ih sprečava svojim aktivnostima i svojim dobrim kadriranjem i određivanjem ko, gde i na kojim mestima treba da obavlja te poslove. To je moguće, apsolutno. Zapravo korupcija koja je rak rana, a i vi morate da se složite sa time da je ogroman problem, jer ste 12 godina na vlasti, pa pošto u svom programu imate apostrofiranu korupciju, pa to znači da su vaše garniture bile neuspešne u tome. Da bi bile uspešne nije dovoljno kroz institucioni okvir, nego upravo zalaganjem kroz jednu kadrovsku, pametnu politiku odlučnih i sposobnih ljudi da se sa tim uhvate u koštac, a to znači da moraju da preispitaju mnoge mehanizme koji su do sada primenjivani, a ja vam predlažem jedan. Ove vlasti su uvele nakon 2012. godine u čitav niz naših propisa mogućnost direktne pogodbe kod veoma velikog broja najvrednosno važnijih poslovnih poteza. Ukinite direktne pogodbe, osim eventualno za vojsku i ostala osetljiva pitanja. Samo ta mera će vam institucionalno omogućiti jedan novi kapacitet kontrole i borbe protiv korupcije. Naravno, Mi - Glas iz naroda će glasati protiv ove Vlade. Hvala. 

ANA BRNABIĆ: Hvala vam. Reč ima Radomir Lazović. Izvolite. 

RADOMIR LAZOVIĆ: Hvala, predsedavajuća. Poštovani građani, ja bih voleo, kao i uvek, uvek nekako pokušam da pođem iz nečeg pozitivnog, da nađem nešto oko čega se svi slažemo i, evo, kao što ste videli, bukvalno svaki govor ovde je počeo sa time da je ovo Vlada kontinuiteta i vi ste to rekli, gospodine mandatare. Ja se slažem oko toga. Ona nastavlja štetne politike prethodne vlasti. U pravu je moj kolega i budući gradonačelnik Beograda Dobrica Veselinović kada kaže da je osnovna politika SNS-a da bogati budu još bogatiji, a na štetu naroda koji se bori za egzistenciju. Hvala vam, gospodine mandatare, što ste bar bili pošteni, pa da u svom ekspozeu i kažete da je to tako. Mene danas više zanimaju posledice ovakve decenijske politike SNS-a po obične građane. Spremajući se za ovu sednicu pogledao sam o čemu smo to govorili pre dve godine, kada se birala Vlada Ane Brnabić. Nijedan od tih problema o kojima smo tada govorili, ja govorio ovde, čitao sam šta mi je to bilo glavno, šta želim da vam ukažem - tri oblasti u kojima ste ostavili izuzetno težak i štetan trag su i danas aktuelni, ali danas na te tri mi moramo da dodamo još jednu. Srbija je danas, kao i pre dve godine što je bila, društvo sa jednim od najvećih ekonomskih nejednakosti u Evropi. Da li ima ko da ospori to? Srbija je danas, kao i kada smo birali prethodnu Vladu, zemlja ogromnog zagađenja, zatrovanog vazduha, bez pijaće vode, sa deponijama na sve strane. Da li ima neko da ospori to? Srbija je danas država iz koje naši mladi sa pravom žele da odu. Četiri stotine hiljada ljudi za vreme vaše vlasti. Ima li ko da kaže nešto da nije tako? I četvrta oblast koju moramo da dodamo ovde, a za koju bih vas molio da se svi složimo oko toga da je Srbija zemlja nasilja i sukoba, a najveće tragedije koje su se desile pre godinu dana nisu nas kao društvo trgnule da nešto promenimo. Isto ovo sad što pričam, pričao sam pre dve godine, ništa se nije uradilo da se ovo promeni. Hajmo, redom onda. Naši radnici imaju najdužu radnu nedelju u Evropi. U proseku rade šest sati više nedeljno, a zarade su među najmanjima u Evropi. Pravimo, danas je 2. maj, juče je bio 1. maj, slavimo praznik rada tako da je to u ovom trenutku i u tom kontekstu ovo izuzetno važno. Jako mali broj ljudi, uglavnom povezanih sa SNS-om, prigrabio je ogromna bogatstva, dok većina običnih građana jedva preživljava. Sve je isto kao pre dve godine. Minimalna plata ne pokriva minimalnu potrošačku korpu. Prosečna plata ne pokriva prosečnu korpu. Statistika ne govori tu detaljno tačno, treba da se pogledaju drugi pokazatelji da najveći broj ljudi zapravo ni ne prima prosečnu platu, nego mnogo manju. Cene hrane rastu, cena kirija raste, troškovi života su sve veći, ljudi nemaju odakle da ih pokriju. Drago mi je da je prethodna ministarka Vlade ušla u salu. Sećate li se, gospođo Brnabić, kada smo pričali prethodni put šta ste mi na ovo odgovorili? Odgovorili ste mi tada, valjda nemajući nikakav bolji odgovor, jer sam se stvarno nadao da ćete mi reći nešto kako da ovo rešimo. Rekli ste mi - stranci ti pišu govor. Pa, neće biti. Valjda su naši građani zainteresovani što žive sve lošije iz godine u godinu, ali ajde da tu politiku ćutanja, sakrivanja, besmislenih odgovora promenimo, pa da gospodin mandatar odgovori kako će ovo da promeni. Slažem se sa kolegom Nikezićem koji je rekao - niste vi tu da podnosite izveštaj, nego ste tu da kažete šta ćete da radite, a mi smo ti koji treba da vas sve zajedno suočimo sa katastrofalnim posledicama vaših politika. Od posledice otrovnog vazduha premine 15.000 ljudi godišnje, a troškovi lečenja obolelih od posledica zagađenja se mere milijardama. Trećina ljudi nema ispravnu vodu za piće, u Vojvodini više od dve trećine, 600 hiljada ljudi. Zrenjanin ste žrtvovali. Ljudi nemaju kanalizaciju u 21. veku. Gospodine Vesiću, gde je kanalizacija na levoj obali? Mi tražimo rešavanje problema zagađenja, tražimo ulaganje u pravičnu energičnu tranziciju, tražimo podizanje energetske efikasnosti. Potrebne su dalekosežne i strateške odluke o energetskoj tranziciji koje bi mogle potpuno da promene Srbiju, ali džaba je vama govoriti. Nemojte se smeškati, ovo su teške teme o kojima govorimo. Ovo nisu bajke iz vašeg ekspozea koji liči na literalni rad jednog dečaka koji je došao ispred odeljenja da pročita sastav kako voli predsednika i koliko voli Srbiju. Nije dostojno ekspozea, gospodine. Ljudi, 400 hiljada građana uglavnom mladih vam se iselilo, iz ove Srbije otišlo. Otišli su da žive negde bolje. Mislite li da je lako? Ljudi su otišli zbog posledica vaših politika. Pre dve godine, gospođo Brnabić, poručio sam vam da Zeleno-levi front, koji ja predstavljam i moje kolege, imam detaljan program kako konkretnijom podrškom za mlade u svim oblastima života da unapredimo da ljudi mogu da ostanu. Razradili smo mere podrške u dostizanju kvaliteta u obrazovanju, mere obezbeđivanja sigurnosti zaposlenja, uslova rada, podrške obezbeđivanju stanovanja i svih drugih potreba, jer to je ono što će ljude učiniti da žele da ostanu ovde, da nam deca ostaju ovde. Evo vam, pa prepišite, ljudi. Razumem, ne znamo ni mi sve, ne zna niko sve. Ako ne znate, prepišite, ali nije to problem. Vi znate da su ovo posledice, nego ste posvećeni uzimanju javnih sredstava i stavljanja u privatne džepove. Meni je bilo zaista kada se pomene ime ministra Siniše Malog, a u ekspozeu se govori o korupciji, za mene je to, a verujem i za građane Srbije, direktno uvreda, šamar u lice taj čovek, a imam pred sobom dosije KRIK-a koji je godinama izveštavao koje sve koruptivne radnje je ovaj čovek radio. Ne može Siniša Mali sedeti u Vladi, a da govorimo o borbi protiv korupcije Pre nego što mi kažete da mi je isteklo vreme, iskoristiću svaki sekund, svaki način da kažem ovde ove poruke i da pozovem građane Srbije da biramo borbu i da biramo drugačiju Srbiju. Hvala. 

ANA BRNABIĆ: Hvala vam. Reč ima Marijan Rističević. Izvolite. 

MARIJAN RISTIČEVIĆ: Zahvaljujem. Dame i gospodo narodni poslanici, ko je naučio da igra kako drugi svira, taj lako nađe gazdu svirača. Ovo govorim za prethodnog govornika zato što ih finansira Haki Abazi i Rokfeler fondacija. Dakle, oni finansiraju i zato studentu koji je govorio pre mene lako naći gazdu svirača. Ja baš nemam sluha, pa ću kao Srbin govoriti u korist svoje dražve. Dame i gospodo, kada neko studira 24 godine, taj je ispunio uslov za penziju. Uslov za penziju je 15 godina. Ovo je jedinstven slučaj. Student penzioner. Ni zvanja, ni znanja koje treba da prenese. Ni proizvodnje, ni usluga. On priča o BDP-u, šta treba raditi itd. On sve zna, a pri tome još uvek studira. Dame i gospodo narodni poslanici, treba da nam objasne ekolozi čime se oni bave. Nije ekolog onaj koji kaže da je reka prljava, već onaj koji pomogne da se reka očisti. Nije ekolog onaj koji kaže drveće se suši, već onaj ko ga zasadi. Ovaj tamo muškatlu jednu nije zasadio i on priča o zaštiti životne sredine. Malopre je pričao o vodama, pa ekolozi ne piju vodu, pa oni su naklonjeni, jel, drogama, kako beše onaj Miketić, Meketić, nemam pojma, da. Ćuta je naklonjen vinjaku. Ćuta je imao sreće što nije dobio elektranu, pa njega bi pijanog struja ubila sigurno. Dame i gospodo narodni poslanici, vidim da sam izazvao pažnju, ali treba da mi objasne zašto su oterali ekolozi investitora koji je hteo da proizvodi električne automobile? Kakvi ste vi ekolozi kada ste iz Inđije proterali Volvo koji je trebao da investira 1,2 milijarde evra u proizvodnju? 

ANA BRNABIĆ: Čovek ima šest minuta da priča, tako da nemojte da vičete – vreme. 

MARIJAN RISTIČEVIĆ: Nemoj da mi oduzimaju vreme. Električnih automobila 250.000 godišnje Volvo je trebao da proizvodi u Inđiji, gde smo bili usvojili prostorne planove po parametrima koje nam je Volvo dao, a onda su oni godinu dana po nalogu Rokfelera, Nemaca i Haki Abazija, od koga su dobijali pare, igrali kako drugi svira i na takav način, tada je Vlada odustala od litijuma, gospođo Brnabić, investitor je napustio investiciju vrednu 1,2 milijarde. Kakvi ekolozi sprečavaju da u ime zaštite životne sredine neko u Srbiji ne proizvodi električne automobile? Oni kažu ovako – privreda ne radi, narod je siromašan, narod umire od zagađenja vazduha. Pa, čekaj, ako privreda ne radi, što je vazduh zagađen? A, možda zbog automobila. Pa, čekaj ako je narod siromašan, odakle mu toliko automobila? Dobro, ako je toliko automobila, što ste protiv električnih automobila? Ja se sećam za vreme ove njihove vlasti svi smo se grejali na solarnu energiju i svi smo vozili električne automobile i to je bio veliki napredak. Fond plata u njihovo vreme godišnje je bio šest milijardi. Fond plata, ministre Mali, u njihovo vreme je bio šest milijardi, ko je imao platu kada sve sabereš šest milijardi. Danas je godišnji fond plata 24 milijarde i oni tvrde da je sada gore nego što je bilo ranije. Da se na kraju osvrnem na poljoprivredu. Ja i dalje tvrdim i poštujem zaključke odbora naša poljoprivredna proizvodnja, naša biljna proizvodnja mora biti namenjena našoj prerađivačkoj industriji, a ne tuđoj, jer je tako vredi podsticati, ukoliko stvaramo veću vrednost. Svaki izvezeni kilogram žitarica, a to izvozimo, je šteta po državu i društvo od jedan evro. Za kilogram žitarica možete dobiti do 20 evro centa. Za prerađeni kilogram žitarica kroz stočarstvo meso, mleko, med, jaja itd. ili kroz skrob itd. možete da prihodujete 1,26 evra, što izvozno-uvozni bilansi potvrđuju. I dalje tvrdim da to treba da ostvarimo. Dame i gospodo, na kraju da kažem, ja sam govorio pre četiri, pet godina da Srbiju niko ne može srušiti spolja ukoliko im neko ne pomogne iznutra. Oni koji su nas 90-ih spolja ugrožavali, našli su unutra igrače koji im iznutra potpomažu. Dakle, oni koji su nas 2000. godine potkradali i nažalost, ja sam bio u pravu, ali ipak nesrećnike pozivam da se ujedinimo. Bolje da uspemo ujedinjeni, nego da propadnemo pojedinačno razjedinjeni. Hvala. 

ANA BRNABIĆ: Hvala vam. Reč ima narodni poslanik Aleksandar Jovanović, replika. Izvolite. 

ALEKSANDAR JOVANOVIĆ: Vidim da se ovde pominje Volvo. Onaj koji to pominje i vol i vo, čovek koji priča o poljoprivredi već decenijama, ja vas pitam, Rističeviću, i sve vas pa šta traže juče ona dva traktora ispred Predsedništva? Što ste, ljudi, došli ovde? Znate zašto? Zato što će taj novi ministar, koji je verovatno izvučen pomoću šibice ili nekom slučajnom metodom, novi ministar poljoprivrede, neko ko je slučajna greška ovde na tom mestu, pomoći, gospodine Marijane Rističeviću, da vi postignete još veće rezultate u poljoprivredi. S druge strane, ja ne znam kad imate to vremena da sejete, da žanjete, kada ovde non-stop pričate danima, godinama o poljoprivredi koja propada? Šta vi znate, gospodine Maritinoviću, da li ste nekada pitali Martinovića šta on zna o poljoprivredi? Kakve on veze ima, Bože me sačuvaj? Ko je vas skrpio ovde? Ima pet ministara bez portfelja. Hoće li oni da se bave poljoprivredom, da malo pomognu Martinoviću da gaji muškatlu ili će u Jovanjici da pomognu Vulinu da bere paradajz? Znate li gde ćete da berete paradajz? U Zabeli. Ako budete ovako nastavili, kandidovaće se mnogi za ministarstva za kopanje krompira i kukuruza u Zabeli. To ćete vi da radite. A ti, Marijane Rističeviću, samo nastavi tu da pričaš o poljoprivredi. Pozdraviće te ovde, doći će dan kad će ovde gomila traktora, ne dva, preksinoć su bila dva, doći će ovde i tu će biti vaš kraj. Sve ćete učiniti da se to ne desi. Protesti poljoprivrednika nekoliko puta u toku protekle godine. Kad budu došli ovde na stotine, na hiljade traktora, ima da se češete po glavi, i ti Marijane, pa ćeš ti da im pričaš šta je dobro za njih. To što radite, gospodo, koje vas je skrpio Aleksandar Vučić ovde, je čist kriminal. Zapitajte se malo kakvi ste vi to ljudi, od kakvog ste vi to materijala sastavljeni kad se klanjate jednom čoveku, neko za mrvice kao Marijan, a neko za milijarde kao Đedovićka. 

ANA BRNABIĆ: Pustite, ljudi, čoveka da priča. Toliko toga pametnog ima da kaže. Ja ne znam što se vi bunite toliko. Vidite koliko smo pametno toga mogli da čujemo. Marijan Rističević, replika. 

MARIJAN RISTIČEVIĆ: Dame i gospodo narodni poslanici, ima izreka da pijanci i deca ne lažu. Ovo je jedinstven slučaj. Ja sam mislio da je ta izreka tačna. Ali, gospođo predsedavajuća, čisto da kažem da su ovi poljoprivrednici stvarno došli pred Gradsku skupštinu i stvarno su došli traktorima, dvojica, zapamtite, dvojica, ali znate na kojim traktorima? Traktor je „Fendt“, jedan košta 300.000 evra. Znači, ova zla vlast je omogućila da poljoprivrednici u protest protiv Vlade koja će tek biti izabrana dođu sa traktorima koji su vredni 300.000 evra. Za vreme dok su vladali ovi njegovi, koji su sad pobegli u ekologe, žuto-zeleni aktivisti, komunisti, šta su, ustanici ili ustaše, ne znam šta znači Ekološki ustanak, kad su oni vladali, ma ni sa ručnim kolicima nisu mogli doći pred Vladu ili u proteste. Nisu imali čime da dođu. Ja se ponosim time što je neko u proteste došao sa mašinama koje vrede 300.000 evra. Znači da ova Vlada vredi, da smo im stvorili uslove da kupe nove mašine. Da na kraju ja ne dužim, ja sam mislio da je nama potreban alkometar zbog prethodnog govornika, sad vidim da je to malo, treba i blesimetar. Hvala. 

ANA BRNABIĆ: Replika, gospodin Lazović. Izvolite. 

RADOMIR LAZOVIĆ: Hvala za reč. Dakle, dragi građani Srbije, evo, ovo je najbolji primer kako izgleda kada se postave neka konkretna pitanja. Šta se desi? Ništa. Bukvalno imamo potrošenih šest minuta ničega. Uvrede da je neko izdajnik, da je neko strani plaćenik. Ako postavite pitanje, pa pazite koje pitanje postavljamo. Pa, zadržaću se baš na ovoj temi zaštite životne sredine, samo na kratko, dakle, mi pitamo kako ćemo da rešimo zagađenje? Petnaest hiljada ljudi premine godišnje. Milijardama se mere troškovi lečenja onih koji ne preminu. I šta oni odgovore? Ništa. Mi smo prošle godine imali jedan sastanak sa ministarkom zaštite životne sredine, gde smo razgovarali o ovome. Ponudili smo neka rešenja. Objasnili smo kako bi to moglo. I, šta sad? Jel moguće da ovaj moćni SNS, ta mašinerija nema nekoga da ponudi neki odgovor na ovo? Jel imate vi neki odgovor na ova pitanja koja sam postavio ili je jedino što imate da se krijete iza ličnih uvreda, iza optuživanja ko za koga rada, pa se prisećamo eto, našao je spoljni faktor, nekoga ovde ko će da radi za njih. Dajte, bre, ljudi, odgovore, odgovorite kako ljudi da prežive sa platama koje imaju. Dajte konkretne stvari da čujemo. Nemojte ove bajke, da nas se trujete sa svih strana o tome kako se živi sjajno, ljudi ne mogu da uđu, bre, u prodavnice da kupe najosnovnije stvari. Odgovorite jednom na nešto od ovoga. Pogledajte koliko pitanja ljudi imaju. Jel može neko od vas, da li ima toliko časti, da ustane da kaže kako će se rešiti ovi problemi ovim tempom? Hvala Dobrici koji je govorio o tome. Dvesta pedeset godina nam treba da unapredimo energetsku efikasnost domaćinstava ovim tempom. Jel ne mislite da to zaslužuje neki odgovor, a možete i da ćutite? 

ANA BRNABIĆ: Ja bih samo rekla - odgovarali su čitav dan, nego vi niste bili tu, pa niste čuli, ali mislim možda zbog vas da ponove sada. Sada reč ima Zoran Lutovac. 

ZORAN LUTOVAC: Poštovani građani Srbije, to što smo juče i danas radili to je direktno kršenje zakona, Zakona o državnim praznicima, član 3. i ima dosta pravnika ovde u sali i budućih ministara i oni znaju da se krši zakon, ali ne mare zato što vide da i predsednik Republike to radi svakodnevno, krši Ustav i zakone. Zakonom je predviđeno, citiram: „U dane državnih i verskih praznika koji se praznuju u Republici Srbiji ne rade državni i drugi organi, osim na Dan pobede koji se praznuje radno“. Dakle, direktno se krši zakon u Skupštini koja donosi zakone. Vratimo se na ono što je predmet današnje rasprave. Kada su dolazili na vlast, rekli su da će raditi drugačije nego oni pre njih, a sada se stalno pozivaju na to - pa tako su radili oni pre nas. Oni su obećali da će smanjiti broj ministarstava na 15. Danas ih ima 31. To je koliko Nemačka i Francuska zajedno, Švedska jedna ima 10. Rekli su da će smanjiti broj agencija, zavoda, saveta na pedesetak, sada ih ima preko 120. Rekli su da će ukinuti državne sekretare, a ima ih više desetina. Dakle, kada se poredite onda vidite da se poredite sa onim što ste obećavali, a ne da se pozivate - tako je bilo i pre nas. Kada smo kod 1. maja, još samo da kažem jednu stvar, danas je na „Hepi“ televiziji bio neki gost i omaklo mu se, radi u neko komunalnom preduzeću, kaže - pa eto, mi ne dolazimo na posao, primamo platu. Vidite, oni koji su zaposleni preko SNS-a, njima je svaki dan 1. maj, njima je svejedno da li se slavi 1. maj ili ne. Što se tiče podataka koji se iznose, oni su proizvoljni, ja ću se pozvati na podatke Republičkog zavoda za statistiku i Eurostata. Dakle, prosečna penzija u periodu od 2001. do 2012. godine je brže rasla od cena - 9,2% godišnje. Od 2012. do 2022. godine cene su brže rasle od prosečne penzije, a zbog čega je kupovna moć prosečne penzije pala za 16,7%. U poslednje tri godine cena hrane se povećala u proseku za 58%. Meso je poskupelo za više od 50%, mleko, jaja, sir za više od 70%, povrće za više od 80%. Dakle, kupovna moć prosečne penzije se smanjila. Javni dug, kada su rashodi veći od prihoda, naravno da raste. Od 2001. do 2012. godine porastao je sa 14,2 milijarde na 15,5 milijardi, znači 9,7%. Od jula 2012. do jula 2013. godine od 15,5 milijardi evra na 35,1 milijardu evra ili 126%. Kad pričamo o tome šta je najvažniji i ko je najvažniji faktor proizvodnje, naravno to su ljudi, njihov broj, zdravlje, obrazovanje, starosna struktura. Od 2012. do 2022. godine, broj stanovnika Srbije je pao sa 7,2 na 6,7 miliona. Ima nas za 535 hiljada manje, što je broj stanovnika Novog Sada i Kragujevca, ali to je samo podatak koji je, podatak za upozorenje. Što se tiče nejednakosti, što jedna od ključnih karakteristika društva u Srbiji i socijalnih prilika, nejednakost najbolje oslikava to da se udžbenici kupuju na kredit, a da se luksuzni stanovi kupuju za keš, i to vam je slika Srbije i to vam je slika nejednakosti najveće u Evropi. Kada je u pitanju siromaštvo, samo ću reći da se čvarci kupuju na komad, a hleb na kriške. To je njima smešno, oni to ne jedu, oni jedu neke druge stvari. Vrhunac odnosa prema građanima ove zemlje i narodu jeste ono što je Aleksandar Vučić uradio ovih dana kada je ovim ljudima prosto naredio da se održi sednica i da se krši zakon. Pri tome, on je govorio kako, eto, mora više da se radi, a ne manje da se radi, kako je 40 sati malo, a ne da se smanjuje na 35, kao što se smanjuje u Crnoj Gori. Podsetiću vas da je u Francuskoj 2000. godine radna nedelja smanjena na 35 sati. Godine 2000. Francuzi i Englezi su uradili istraživanja koja su pokazala da se za privredu više isplati da se kraće radi, jer se manje izdvaja za bolovanja i bolesti koje se tim povodom pojavljuju. Čuveni ekonomista Kejnz, izguglajte, rekao je još u svoje vreme… 

ANA BRNABIĆ: Molim vas, ne možemo dobro da čujemo narodnog poslanika. Molim vas da se čujemo. 

ZORAN LUTOVAC: … da bi radno vreme trebalo da se smanjuje na 15 do 20 sati nedeljno. To je još Kejnz govorio, a 60-ih je to bilo jedno od ključnih obećanja. Australijski nacionalni univerzitet je istraživanjem došao do zaključka da je 35 sati rada nedeljno maksimalno radno vreme koje omogućava ljudima da ostanu zdravi. Onda vam se ovde pojavi čovek koji stavi prst na čelo i kaže, bubne o svemu po nešto, pa i o ovome ima svoje mišljenje. Na kraju, to i može jer se pojavljuje tako često u medijima. Jedini kanal koji ga ne prenosi jeste Dunav - Tisa - Dunav, a svi ostali moraju. 

ANA BRNABIĆ: Privedite kraju. 

ZORAN LUTOVAC: Na kraju, što se tiče borbe protiv korupcije, ovde političare kriminalce ne može da uhvati ni kijavica zbog imuniteta, a pripadnike kriminala mogu da uhvate samo grčevi ili išijas. 

ANA BRNABIĆ: Jel vidite sad kakvi ste? Takva je bila galama da nisam čula šta je ovo na kraju bilo o grčevima ili išijasu i o čemu se uopšte radilo i kakve veze grčevi i išijas imaju sa dnevni redom ove Skupštine. Jel vidite? Molila sam vas da budete tiši i propustila sam. Mogla sam da čujem da se čvarci kupuju na komad, ali ovo dalje nisam. Reč ima Lazović, po Poslovniku. Izvolite. 

RADOMIR LAZOVIĆ: Hvala, predsedavajuća. Povređen je član 100. Ako želite da učestvujete u pretresu prepuštate predsedavanje jednom od potpredsednika. Evo, ima tu ljudi, mogu da vas zamene. Bavili smo se ovim sa gospodinom Orlićem toliko dugo. Nismo uspeli na kraju, ni jednom nije sišao dole da kaže neku važnu veliku misao. Hajde da probamo sa vama da vi naučite Poslovnik dok ste tu. Evo, pružamo vam priliku da radite po Poslovniku, član 100, nemojte da se obraćate odatle, nemojte uvredljivo da se obraćate ljudima. Molim vas, siđite dole, pa pričajte koliko god želite. Hvala vam. 

ANA BRNABIĆ: Hvala, Radomire. 

RADOMIR LAZOVIĆ: Ne treba da se izjašnjavam. 

ANA BRNABIĆ: Moj posao je da im kažem da se smire. Dakle, da se čujemo. Propustili smo važnu stvar. 

RADOMIR LAZOVIĆ: Od takvog cinizma ništa niko nema, samo da znate. 

ANA BRNABIĆ: Ja nisam mogla da čujem, da li su grčevi ili išijas. 

RADOMIR LAZOVIĆ: Niko ništa nema od tako uvredljivih malih pošalica, cinizma, tako nekih podlosti sitnih. To je nekako…. 

ANA BRNABIĆ: Sa Orlićem niste uspeli, sa mnom ćete uspeti, videćeš. Svi ćemo se zajedno truditi i uspećemo i pobedićemo. Reč ima Srđan Milivojević. 

SRĐAN MILIVOJEVIĆ: Član 27, gospođo Brnabić. Sa Orlićem nismo uspeli zato je i dobio nadimak „Sima gluvać“, jer nije čuo opoziciju. Pazite, repertoar nadimaka koji stoje kod Nušića je veoma bogat. Nemojte, ima „Čede brbe“, ima „Laze cvrce“, „Srete numere“, nemoj da ponesete… 

ANA BRNABIĆ: Nema veze. Dosta je bilo. Hvala vam. Reč ima Miloš Vučević, pa da završimo. Hvala vam. 

MILOŠ VUČEVIĆ: Hvala lepo, predsednice. Zašto opet vičete? Što ste nervozni? Dozvolite mi da se još jednom kratko obratim. Trudio sam se da o svim temama i svim oblastima govorim otvoreno, pre svega kroz ekspoze koji nije literalni rad, nego je za vas jedno naučno delo, ali to ćete vremenom shvatiti da smo govorili, da sam govorio o ozbiljnim političkim temama i za unutrašnju i za spoljnu politiku, ali morali bi razumeti šta je politika, a ne da brojem decibela dokazujete da ste u pravu. Kada pričate, a niko ne odgovara ja sam u ekspozeu pričao o tome, a i posle u raspravi, iako ste vi dosta bili odsutni, ali nije na meni, to je na predsednici, pre svega na vašim biračima, spomenuli ste oko subvencija za povećanje energetske efikasnosti. Evo, konkretno da svi građani mogu da vide. Dakle, 2012. godina nula, 2023. godina 30.000 domaćinstava i ono što sam predstavio kao plan rada, a vi kažete da nisam pričao o planu rada, programu rada, naš cilj je da do 2027. godine na 70.000 domaćinstava, da se obezbede subvencije za povećanje energetske efikasnosti. Šta to znači za kvalitet vazduha? Nema potrebe da vičete pošto sam ja vas pažljivo slušao. Smanjenje emisije ugljen-dioksida kao rezultat povećanja energetske efikasnosti, 2012. godine opet sjajan rezultat, nula. Godine 2024. godine 150.000 u tonama emisije ugljen-dioksida. Naš cilj 2027. godine 350.000 tona. Koliko će nam trebati vremena? Dosta, ali bilo bi fer da sa onima sa kojima ste u koaliciji i sa kojima delite politiku, postavite pitanje – a zašto je 2012. godine nula? Da su uradili nešto od toga, nama bi bilo lakše da dođemo do ukupnog broja. Vi ste nama ostavili čistu nulu. Ništa niste uradili do 2012. godine i nama držite predavanja. Što se tiče ukupnog budžeta, lociranih… Što ste nervozni, nemojte da ste nervozni, još ima da se srećemo mnogo puta. Što se tiče ukupnih ulaganja u zaštitu životne sredine i ono što se nalazi u Ministarstvu za zaštitu životne sredine, Ministarstvu energetike, poljoprivrede, Republika Srbija u ovom momentu ima obezbeđenih 5,2 milijarde evra. Ja mislim da je to rekordno izdvajanje upravo o svim ovim pitanjima, po svim ovim pitanjima o kojima vi govorite. U ekspozeu sam govorio i posle toga koliko regionalnih centara za tretiranje otpada otvaramo, odnosno radimo, da je jedan završen, još devet radimo, da trenutno 250 kilometara kanalizacione mreže samo Republika gradi, mimo lokalnih samouprava. Tako da, apsolutno ne stoji da se ništa ne radi, naprotiv. Nije se radilo, pa zato je polazna osnova nula, jer da je neko izgradio recimo auto-put „Miloš Veliki“, mi bi u međuvremenu izgradili auto-put „Karađorđe“. Pošto nije postojao „Miloš Veliki“, morali smo prvo njega, pa onda idemo „Karađorđe“. Isto vam je i za ekologiju. Da su nešto ovi vaši koalicioni partneri uradili konkretno, mi bi imali bolji rezultat danas, jer bi dalje otišli i veći broj svih ovih stvari koje treba da rešimo rešili. Da završim, hvala svima koji su učestvovali u raspravi i u kritici, pohvalama, pitanjima. Mislim da je rasprava bila konstruktivna. Ja neću da ocenjujem one koji su iznosili lične uvrede. Želim pošto je ovo stradalna nedelja pred najveći hrišćanski praznik Vaskrs da se izvinim ako sam ja nekog uvredio, to je hrišćanski i ljudski i da završim sa tim da sam naučio dve stvari. U stvari jednu stvar, a to je da je kršenje zakona ako radite svaki dan kao što ste rekli za predsednika države i ono što je moja poslednja poruka – nikada Srbi ni u ratu ni pod sankcijama nisu kupovali čvarke na komad, niti će kupovati. To Srbin nikad sebi nije dozvolio i nemojte ga potcenjivati. 

ANA BRNABIĆ: Dobro. Ovim zaključujem pretres. Pošto je Narodna skupština obavila pretres o jedinoj tački dnevnog reda ove sednice, saglasno članu 270. stav 1. Poslovnika Narodne skupštine, zakazujem 2. maj 2024. godine kao Dan za glasanje o Programu Vlade i izboru predsednika i članova Vlade. Glasanju ćemo pristupiti odmah. Budući članovi vlade mogu da napuste sednicu. 

ANA BRNABIĆ: Pošto je Narodna skupština obavila pretres o kandidatu za predsednika Vlade, Programu Vlade i kandidatima za članove Vlade, pre prelaska na odlučivanje podsećam vas, da prema članu 270. stav 2. Poslovnika, Narodna skupština o Programu Vlade i izboru predsednika i članova Vlade odlučuje u celini, tajnim glasanjem, osim ako ne odluči da se glasa javno. Ako Narodna skupština odluči da se glasa javno, glasa se prozivkom. Predlažem da Narodna skupština o Programu Vlade i izboru predsednika i članova Vlade glasa javno, prozivkom narodnih poslanika. Stavljam na glasanje ovaj predlog. Zaključujem glasanje: za – 152, protiv – osam, uzdržanih – nema, nije glasalo 54 od ukupno 214 narodnih poslanika. Konstatujem da je Narodna skupština većinom glasova odlučila da se o Programu Vladi i izboru predsednika i članova Vlade glasa javno, prozivkom. Pošto je Narodna skupština odlučila da se o Programu Vlade i izboru predsednika i članova Vlade glasa javno, prozivkom, podsećam vas da Narodna skupština istovremeno glasa o Programu Vlade i izboru predsednika i članova Vlade, zatim da Narodna skupština odlučuje o izboru Vlade u celini i to većinom glasova svih narodnih poslanika. Takođe vas podsećam da je članom 131. Poslovnika uređen postupak sprovođenja javnog glasanja prozivkom i da shodno toj odredbi generalni sekretar Narodne skupštine proziva narodne poslanike po azbučnom redu, prezimenom. Narodni poslanik koji pristupa glasanju izgovara reč „za“, „protiv“ ili „uzdržan“. Generalni sekretar Narodne skupštine zapisuje izjavu narodnog poslanika ili njegovu odsutnost uz njegovo ime i prezime na spisku. Stavljam na glasanje Program Vlade i predlog za predsednika i članova Vlade u celini. Pristupamo glasanju prozivkom narodnih poslanika. 

SRĐAN SMILJANIĆ: Albijanić prof. dr Miloljub – za; Aleksandrov Andrijana – za; Aleksić Zagorka – za; Aleksić Miroslav – protiv; Antić Ivan – za; Antonijević Borislav – odsutan; Arsić Veroljub – za; Arsić Dragana – za; Atlagić prof. dr Marko – za; Bajatović dr Dušan – za; Bajić Boris – za; Bajić dr Živan – za; Bakarec Nebojša – za; Bačevac dr Muamer – odsutan; Beloica Martać Ana – za; Bečić Igor – za; Bogdanović Jelena – odsutna; Bogunović Nataša – za; Božić Sandra – za; Bojović Radomir – za; Bokan Nikola – za; Braunović Igor – za; Brnabić Ana – za; Bulatović Dejan – za; Veselinović Dobrica – protiv; Veselinović Željko – odsutan; Vraneš mr Ljubica – za; Vujadinović Milimir – za; Vujičić mr Danijela – za; Vujković dr Branko – za; Gnjidić Miloš – za; Gojković Žika – za; Grbović Pavle – protiv; Grgur Uglješa – za; Grujić Mladen – za; Gurešić dr Dejan – za; Davidovac Tijana – za; Delić prof. dr Dragan – protiv; Denić Olivera – za; Dinić doc. dr Rastislav – protiv; Dragišić prof. dr Zoran – za; Drecun Milovan – za; Durgutović Edis – za; Đerlek Edin – za; Đilas Dragan – protiv; Đokić Uroš – protiv; Đorđević doc. dr Biljana – odsutna; Đorđević Vladimir – protiv; Đorđić Đorđo – protiv; Đukanović Vladimir – za; Đukić Aleksandar – za; Đurić Nevena – za; Đurišić Vesna – za; Eraković Ana – protiv; Živković Irena – protiv; Zagrađanin Vladan – za; Zdravković dr Marija – za; Ivanović Aleksandar – protiv; Ivanović Ana – odsutna; Ivanović Nataša – za; Ivković Lepomir – za; Ilić Stošić Biljana – za; Ilić Slobodan – protiv; Ilić Sonja – za; Jakovljević dr Ana – protiv; Jakovljević Biljana – za; Jakšić D. Igor – za; Janković Tomislav – za; Janošević Stanislava – za; Janjić dr Jovan – odsutan; Janjić Stefan – protiv; Jevđić Marija – za; Jekić Dalibor – protiv; Jelić mr Vladimir – odsutan; Jerinić prof. dr Jelena – odsutna; Jefić Branković Sanja – za; Jovanov Milenko – za; Jovanović Aleksandar – odsutan; Jovanović Branimir – za; Jovanović Darko – za; Jovanović Dragan – za; Jovanović Jadranka – za; Jovanović dr Miloš – protiv; Jovanović Nataša – za; Jovanović Snežana – za; Jonić Dragan – odsutan; Josifović Branislav – za; Jugović Aleksandar – za; Kamberi Šaip – odsutan; Karanac Jasmina – za; Karić Ivan – za; Kitanović Stefan – za; Kovač Elvira – za; Kovač prof. dr Mitar – odsutan; Kozma Robert – protiv; Kolundžija mr Jovan – za; Koljević Grifit dr Bogdana – odsutna; Komlenski Đorđe – za; Kondić Miroslav – za; Kostov Risto – za; Krkobabić Stefan – za; Krstić Ana – protiv; Krstić Nenad – za; Kurtović dr Rejhan – za; Kučević Selma – odsutna; Lazić Nikola – za; Lazović Radomir – protiv; Laketić prim. doc. dr Darko – za; Linta Miodrag – za; Lukić Branko – protiv; Lukić Dragana – za; Lukić Šarkanović prof. dr Mirka – za; Lutovac dr Zoran – protiv; Ljepojević Siniša – odsutan; Marić Dušan – odsutan; Marković Aleksandar – za; Marković D. Dragan – za; Marković M. Dragan – za; Marković dr Ksenija – protiv; Marković Topalović dr Tatjana – odsutna; Marković Uglješa – za; Marsenić Predrag – protiv; Marušić Jablanović dr Milica – odsutna; Matić Veroljub – za; Macura Nada – za; Mijatović Marina – odsutna; Milanović Verica – odsutna; Miletić Milija – za; Miletić Slađana – odsutna; Milivojević Srđan – protiv; Milijić mr Svetlana – za; Milisavljević prof. dr Slobodan – za; Milić Goran – za; Milić Milaš Nataša – za; Milojičić Nenad – protiv; Milojičić Radoslav – za; Milošević Jelena – protiv; Milošević Marko – za; Milošević Sanja – za; Miljanić Ana – za; Miljuš Branko – protiv; Mirković Aleksandar – za; Mitrović dr Nenad – protiv; Mitrović Peđa – protiv; Mihailović Vojislav – odsutan; Mihajlović Nataša – za; Mihajlovski Ilo – za; Mladenović Marko – za; Mrdić dr Uglješa – za; Načić Lidija – za; Nedović Vesna – za; Nestorović Branimir – odsutan; Nestorović Danijela – odsutna; Nešić Anita – za; Nikezić Dušan – protiv; Nikolić Goran – za; Nikolić Dragan – za; Nikolić Ivana – za; Nikolić Milica – za; Nikolić Slobodan – za; Nikolić Tatjana – za; Ninković Dragan – protiv; Novaković Borislav – protiv; Novaković Nebojša – protiv; Obradović Jasmina – za; Oreg dr Ana – odsutna; Orlić dr Vladimir – za; Pavić Aleksandar – protiv; Pavićević prof. dr Đorđe – odsutan; Pavlović Marković prof. dr Aleksandra – odsutna; Pavlović Branko – protiv; Pavlović Jelena – odsutna; Pajić Vladimir – protiv; Palalić Jovan – za; Palurović Jasmina – Pantelić Nikola – za; Pantić Pilja Biljana – za; Parandilović Miloš – protiv; Pastor prof. dr Balint – za; Paunović Snežana – za; Pašić Tatjana – protiv; Perić Diligenski dr Tijana – protiv; Pernat Sonja – protiv; Petković Goran – odsutan; Petrašinović Miroslav – za; Petrović Goran – odsutan; Petrović Olja – za; Petrović Slobodan – protiv; Petrović Stojković Tatjana – za; Ponoš mr Zdravko – protiv; Popović Mila – protiv; Raguš Marina – za; Radenović Stojan – za; Radin Milan – za; Radinović Dragana – za; Radisavljević Slađana – protiv; Radovanović Bogdan – protiv; Radovanović Slavica – protiv; Radović Dijana – za; Radosavljević Dušan – odsutan; Radosavljević Nikola – za; Rađenović Tanja – za; Rajičić dr Ivan – za; Rakić Goran – za; Rakić dr Dragana – protiv; Rakić prof. dr Snežana – protiv; Rašić Dragana – protiv; Rebrača Željko – za; Ristić Žarko – protiv; Rističević Marijan – za; Ristović Nenad – za; Rokvić Ivana – protiv; Ružić Branko – za; Savović Petković Vesna – za; Sandić Zoran – protiv; Simonović Bratić Dunja – za; Spasojević Goran – za; Spirić Jelena – protiv; Stamatović Ivana – za; Stanković Đorđe – protiv; Stanojević Dragan – odsutan; Stanojčić Dane – za; Starčević Života – za; Stefanović Borko – protiv; Stojanović Zoran – protiv; Stojanović Katarina – za; Stojanović Staša – za; Stojiljković Dušan – za; Stojmenović Natalija – protiv; Stošić hadži Milorad – za; Strainović dr Sanela – za; Tatalović Filip – odsutan; Tvrdišić Radovan – za; Tepić Marinika – protiv; Tobijaš Jožef – za; Tomašević Dejan – za; Tomašević mr Nenad – odsutan; Torbica Bojan – za; Ujhelji mr Akoš – za; Uri dr Emeše – za; Filipović Nenad – za; Filipovski Dubravka – za; Cvejić prof. dr Slobodan – protiv; Čotrić Aleksandar – za; Džajić Sanja – za; Šarac dr Lidija – za; Škrijelj Ahmedin – protiv; Šćekić Dalibor – za; Šulkić Dejan – protiv; Šušnjar Slađana – . Samo da ponovimo, neko je rekao za Stanković Đorđa - protiv. Nije u sali. Hvala. 

ANA BRNABIĆ: Pošto smo obavili glasanje prozivkom narodnih poslanika, zaključujem glasanje. Dozvolite mi da saopštim rezultate glasanja: od 213 narodnih poslanika koji su pristupili glasanju, za predlog je glasalo 152 narodnih poslanika, protiv predloga glasao je 61 narodni poslanik, uzdržanih nije bilo, odsutno je 37 narodnih poslanika, nije bilo narodnih poslanika koji nisu želeli da glasaju. Pošto je za Program Vlade i Predlog za predsednika i članove Vlade glasalo 152 narodnih poslanika, što predstavlja većinu od ukupnog broja narodnih poslanika, konstatujem da je Narodna skupština usvojila Program Vlade i izabrala Vladu u predloženom sastavu. Dozvolite mi da u vaše i u svoje ime čestitam predsedniku, potpredsednicima i ministrima u Vladi na izboru. Sada određujem pauzu u trajanju od 30 minuta, kako bi se izabrani članovi Vlade pripremili za polaganje zakletve. Hvala vam.

ANA BRNABIĆ: Poštovane dame i gospodo, poštovani narodni poslanici, obaveštavam vas da su pozvani da današnjoj sednici Narodne skupštine, pored narodnih poslanika i kandidata za članove Vlade, prisustvuju i: predsednik Republike Srbije gospodin Aleksandar Vučić, predsednik Skupštine Autonomne pokrajine Vojvodine, guverner Narodne banke Srbije, predstavnici tradicionalnih crkava i verskih zajednica, predstavnici pravosuđa, predstavnici Vojske Republike Srbije, Srpske akademije nauka i umetnosti, rektori univerziteta čiji je osnivač Republika Srbija, predstavnici organa Republike Srbije i nezavisnih regulatornih tela. Takođe, današnjoj sednici prisustvuju i šefovi diplomatsko-konzularnih misija i međunarodnih organizacija u Republici Srbiji. Dozvolite mi da u ime Narodne skupštine i u svoje ime pozdravim cenjene goste. Molim predsednika, potpredsednike i ministre u Vladi da, u skladu sa članom 271. Poslovnika i članom 16. stav 2. Zakona o Vladi, pristupe radi polaganja Zakletve. „ZAKLINJEM SE NA ODANOST REPUBLICI SRBIJI I SVOJOM ČAŠĆU OBAVEZUJEM DA ĆU POŠTOVATI USTAV I ZAKON, DA ĆU DUŽNOST ČLANA VLADE VRŠITI SAVESNO, ODGOVORNO I PREDANO I BITI POSVEĆEN OČUVANJU KOSOVA I METOHIJE UNUTAR REPUBLIKE SRBIJE.“ Molim predsednika, potpredsednika i ministre u Vladi da potpišu i predaju tekst zakletve. Pozivam vas da saslušamo Himnu Republike Srbije. Pošto je Narodna skupština obavila razmatranje jedine tačke dnevnog reda ove sednice i odlučivanje o njoj, saglasno članu 102. Poslovnika Narodne skupštine, zaključujem Prvu posebnu sednicu Narodne skupštine Republike Srbije u Četrnaestom sazivu. Hvala vam.