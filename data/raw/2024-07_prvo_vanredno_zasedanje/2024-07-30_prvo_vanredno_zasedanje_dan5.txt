MARINA RAGUŠ: Dame i gospodo narodni poslanici, nastavljamo rad sednice Prvog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 92 narodna poslanika. Radi utvrđivanja broja narodnih poslanika prisutnih u sali, molim vas da ubacite svoje identifikacione kartice u poslaničke jedinice. Konstatujem da je primenom elektronskog sistema za glasanje, utvrđeno da je u sali prisutno 112 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Pošto je danas utorak, znate i sami da imate mogućnost traženja obaveštenja i objašnjenja na osnovu člana 287. Poslovnika Narodne skupštine. Da li neko od predsednika, odnosno ovlašćenih predstavnika poslaničkih grupa želi da zatraži obaveštenje ili objašnjenje u skladu sa članom 287. Poslovnika? Gospodin Aleksandar Jovanović. Izvolite. 

ALEKSANDAR JOVANOVIĆ: Dobar dan svima. Zdravo živo. Pitanje za gospodina Dačića, ministra policije, da nam dostavi podatak koliko je građana juče bilo na ulicama Srbije u protestima protiv izgradnje, protiv Rio Tinta. Koliko je ljudi bilo u Šapcu, koliko ljudi je bilo u Kraljevu i kakva je procena na dalje - koliko će ljudi izaći na ulice? Da nam kaže - ne u odnosu na ono što ste naumili da raselite ljude iz Gornjih Nedeljica. To je pitanja za njega. Takođe, pitanje za druge koji rade u policiji – da li će policija i kako reagovati ukoliko dođe do blokada saobraćajnica, ukoliko dođe do blokada pruga, ukoliko se ponovi ono što se desilo pre dve godine, a to je opšta pobuna na koju ste reagovali tako što ste ukinuli pod znacima navoda, a slagali ste, ukinuli uredbu o kopanju litijuma u Gornjim Nedeljicama? Tu ste slagali i sad pitanje za vas - šta ako vam se desilo pre dve godine? Da li ćete ponovo da se povučete pod pritiskom naroda? Budite sigurni da narod neće odustati. Takođe, pitanje za gospođu Brnabić koja nije ovde. Znači, ona je izjavila u školi u Gornjoj Nedeljici nema učenika. To je izjavila pre dva dana ili tri kod Jovane Jeremić na Pinku. Znači, škola u Gornjoj Nedeljicama ne postoji, to je rekla, tamo nema učenika. Kaže - to je škola u Brezjaku. Pošto Ana Brnabić pojma nema da Jadar nije planina, a da je Brezjak zaseok u Gornjim Nedeljicama, samo da obavestim i sve vas - u školi u Gornjim Nedeljicama ide 230 učenika. Ima 127 dečaka i 103 devojčice. To su deca iz Gornjih Nedeljica. Zaposleno je 45 nastavnika. Ta škola se nalazi samo na kilometar udaljena od mesta planiranog rudnika. Gospođa Brnabić i svi vi koji govorite da to nije istina treba da odete tamo i da pitate tu decu kako su, jer nije lako, gospođo predsedavajuća, biti dete, živeti tamo, a biti dete kada se natovario ceo svet, predsednik države. Svaki dan vršite pritisak na te ljude. Treba biti dete u Gornjim Nedeljicama kada znate da će selo da vam nestane i gledate kako vam se kuće ruše. Ajde otiđite malo do te dece pa ih pitajte kako su. Red bi bio. Ta deca su pod takvim pritiskom, gledaju kako im se ruši čitav jedan svet. To su deca i nije tačno da ta škola ne postoji. Toliko o tome. Još jedno pitanje za gospođu Brnabić – čija je ta vila u kojoj ona živi? Vila je sada promenila status. To više nije rezidencija. To je sada privatna njena stvar. Ko to plaća? Da nam pokaže račune za struju, za infostan, da vidimo koliko mi to plaćamo Jovankinu vilu u kojoj se ona baškari već godinama. To je takođe pitanje za vas. Ključno pitanje za mene jeste, nije član Vlade, za patrijarha srpskog – kakav je njegov stav, kakav je stav Pravoslavne crkve u odnosu na ovo što se dešava na ulicama? Narod na ulicama se buni. Da se Srpska pravoslavna crkva odredi po pitanju projekta koji se zove kopanje litijuma u Gornjim Nedeljicama. Imam još pitanja za gospođu Irenu Vujović – gde je nestala Jošanička reka? Pitanje za ministra Vesića – gde je nestala Rakitska reka? Pitanje takođe za sve one koji se bave ovde ekologijom, kao bave se, da li znate koliko građana Srbije godišnje umre od posledica zagađenja vazduha? To nisu moji podaci. To su podaci Svetske zdravstvene organizacije. To je 15 hiljada ljudi. To su takođe podaci vaši, koje priznajete. Znači, 15 hiljada građana godišnje premine od posledica zagađenja vazduha. Baš vas briga jel? Dobacujete. Smeta vam. To su zvanični podaci. Pitam vas – po kom zakonu ste gurnuli Rakitsku reku u cev? Neka mi pokaže Vesić po kom to članu zakona je on dao upotrebnu dozvolu za ono što je vaša vlast donela uredbu da se te cevi uklone? Po kom to zakonu je on tu reku sahranio? Bukvalno sahranio. Vreme. Jel? Hvala. 

MARINA RAGUŠ: Hvala vama, gospodine Jovanoviću. Molim kolege poslanike i poslanice da dozvolite kolegama da govore. Molim vas umirite se. Važi za sve. Što se tiče postavljanja pitanja gospodinu Vesiću, gospodine Jovanoviću, ministar Vesić je pozitivan na virus koronu i neće biti prisutan tu do daljeg. Takođe, nadam se da ćete svi vi koji se borite za ljudska prava, dostojanstvo ovoga doma… Premijer Vučević je takođe pozitivan na virus koronu. Znate svi da taj virus nije ni malo bezazlen. Imali smo prilike ovih dana da vidimo jako nesuvisle komentare i klasične izlive mržnje i govore mržnje. To nije za smeh niti za osmeh. Nadam se da će svako od vas osuditi isto. Ne tražim ništa više od onoga što ne tražite vi tokom svakog dana zasedanja. Prelazimo dalje. Gospođa Marija Jevđić. Izvolite. 

MARIJA JEVĐIĆ: Zahvaljujem. Poštovana predsedavajuća, danas kao ovlašćeni predstavnik poslaničke grupe Dragan Marković Palma – Jedinstvena Srbija koristiću član 287. Poslovnika. Postavljam pitanje Ministarstvu infrastrukture, odnosno ministru Vesiću. Grad Kraljevo je 2019. godine pretrpeo značajnu štetu od poplava, u kojoj je porušen značajan broj mostova na seoskom području. Deo porušene putne infrastrukture i mostova grad Kraljevo je sanirao ili ponovo izgradio. Preostalo je još deset mostova da se izgradi. Mostovi se nalaze na važnim putnim pravcima i značajan broj meštana i privrednih subjekata ih koristi. Za njih je urađena projektno-tehnička dokumentacija, ishodovane su sve građevinske dozvole, odnosno rešenja o odobrenju za izvođenje radova. Mostovi koje treba izgraditi nalaze se u mesnim zajednicama Kovači, Dragosinci, Sirča, Leševo, Ravanica, Zakuta, Vitanovac i Milakovac. Iskoristiću pravo da postavim pitanje, odnosno molbu resornom ministarstvu, da u skladu sa finansijskim mogućnostima i prioritetima pristupi njihovoj izgradnji. Inače, grad Kraljevo je po površini najveća jedinica lokalne samouprave, posle Beograda, zauzima 1.530 kvadratnih kilometara, obuhvata 92 naseljena mesta u kojem prema popisu iz 2022. godine živi 111.491 stanovnik. Na teritoriji grada Kraljeva nalazi se 326 kilometara lokalnih puteva i saobraćajnica. Jedan od prioriteta lokalne samouprave je unapređenje putne infrastrukture, odnosno ulaganje u izgradnju, sanaciju i rekonstrukciju lokalnih saobraćajnih puteva koji predstavljaju okosnicu ekonomskog i prostornog razvoja teritorije grada. Ministarstvo za građevinu je od lokalne samouprave tražilo spisak prioritetnih deonica iz razloga što to jesu lokalni putevi, ali su velike dužine i resorno ministarstvo je izrazilo spremnost da pomogne lokalnoj samoupravi, svesni da su ove deonice od krucijalnog značaja za naše građane i njihov ostanak na selu. Svesni smo da i Vlada sa svojim ministarstvima želi da poboljša i unapredi život svih naših građana, bez obzira u kojem delu Srbije žive. Pitanje koje želim da uputim Ministarstvu za saobraćaj, infrastrukturu je – kada se planira početak izgradnje prioritetnih deonica lokalne putne infrastrukture, čiji ste spisak dobili od lokalne samouprave grada Kraljeva? Nažalost, i prošle godine u julu 2023. godine Kraljevo i okolinu zadesila je elementarna nepogoda u vidu grada i tom prilikom je uništen ogroman broj objekata za stanovanje, kao i mnogi privredni objekti. Lokalna samouprava je u vrlo kratkom rokunapravila komisiju, popisala oštećenja. Bilo je oko 2.400 prijava. Veliki posao je odradio mali broj ljudi, s obzirom da lokalne samouprave nemaju kapacitet i resore kao država i da rade sa ograničenim materijalnim resursima. Htela bih da pohvalim i da se zahvalim Ministarstvu za javna ulaganja, ali i da uputim pitanje Republičkoj komisiji, prvenstveno apel Republičkoj komisiji za utvrđivanje štete, da izađe u susret građanima koji su nezadovoljni prvostepenim rešenjem o dodeljivanju pomoći i da im u zakonski propisanim rokovima omogući da dostave, odnosno da dopune zahteve koji su zbog nedovoljno dokaza odbijeni. Drugo pitanje, odnosno treće upućujem Ministarstvu za rad i socijalna pitanja. Kraljevo je uvek bio grada hrabrih, ponosnih ljudi, grad boraca i stradalnika. Samo u poslednjih nekoliko ratnih godina stradalo je više od 40 uglavnom mladih ljudi. Da ne govorim o tome koliko njih je nesposobno za rad, koliko je ratnih vojnih invalida i koliko ljudi sa trajno vidljivim ili nevidljivim posledicama koje će ih pratiti do kraja života. Mnogi Kraljevčani su ponosno koračali i stojički branili svoju zemlju, bili na Košarama, Paštriku i ostalim delovima Kosova. Mnogi se nisu vratili, mnoge su majke ostale bez sinova, deca bez roditelja, žene bez stuba porodice. Uvek je srpski narod nosio na svojim plećima mnogo nepravde i borbe. Borci, nažalost, kao i posle svakog rata nekako ostanu zaboravljeni i zaglavljeni između administracije i nekih pravila. Republika Srbija porodicama palih boraca, vojnim invalidima danas pruža mogućnost da ostvare dostojna primanja kakva nikada ranije nisu postojala. Otprilike u Srbiji je registrovano 45.000 ratnih boraca i invalida. Pitanje koje želim da uputim ministarstvu je – da li se radi na problemu rešavanja da se našim borcima koji su dobili boračke legitimacije obezbedi dobijanje boračkog dodatka, da se pomogne svim lokalnim samoupravama koje nisu u mogućnosti da same odvoje sredstva i time obezbede određene benefite za boračku populaciju? Da li postoji mogućnost da se organizuju redovni godišnji sastanci sa predsednicima svih registrovanih boračkih udruženja, sa republičkim organima gde bi bilo obavezno i prisustvo predstavnika lokalne samouprave, u cilju otklanjanja i rešavanja problema naših boraca? Molim Ministarstvo da preko svojih nadležnosti još više unapredi položaj ratnih vojnih invalida i boraca. Znamo da ova Vlada nesebično radi da naši borci postanu vidljivi u društvu i da se njihov status iz godine u godinu poboljšava. Zahvaljujem. 

MARINA RAGUŠ: Hvala vama, gospođo Jevđić. Sledeći je gospodin Ljubinko Đurković. Izvolite. 

LJUBINKO ĐURKOVIĆ: Poštovane dame i gospodo, ja ću postaviti nekoliko pitanja iz različitih oblasti. Prvo pitanje za ministra odbrane gospodina Bratislava Gašića – zašto nije obelodanjen predlog Generalštaba koji je trebalo da bude predočen, a možda i jeste, predsedniku Srbije do 23. aprila ove godine, kao model obaveznog služenja vojnog roka i dinamičkih planova za stvaranje uslova za aktiviranje obaveze, a sa ciljem vraćanja obaveznog služenja vojnog roka, što nije samo pitanje, već je neophodan i širi društveni konsenzus? Nužnost vraćanja vojnog roka očigledno je evidentan jer vojska je i čuvar i garant mira u Republici Srbiji, a kao takva mora da bude garant i faktor odvraćanja od sve većih bezbednosnih izazova u bližem i širem okruženju, a samim tim nužnost stvaranja brojčano veće, kadrovski osposobljenije i tehnički opremljene vojske. Pitanje za ministra rudarstva i energetike gospođu Dubravku Đedović – ko su tvorci dokumenta, odnosno studije uticaja na životnu sredinu za Projekat „Jadar“, koji očigledno ne ispunjava nijedan uslov da bi se mogao smatrati kao takav obavezujućim? Zašto se u razmatranju Projekta „Jadar“ definitivno ne razdvoje procesi istraživanja od procesa odobrenja za eksploataciju jadarita, odnosno litijuma, do kojeg treba doći posle izrađene studije Rudarsko-tehničkog fakulteta, koji bi prošao široku društvenu i parlamentarnu raspravu? Očigledno je iz dosadašnjih pokazatelja da ta eksploatacija ne može biti prihvaćena. Pitanje za Vladu Republike Srbije – zašto već nije i kada će biti poništen Aneks o sprovođenju Sporazuma o putu normalizacije između Kosova i Srbije, tzv. Francusko-nemačkog sporazuma, koji je donesen 18. marta 2023. godine, s obzirom na to da nam je svima jasno da ovaj sporazum nije u interesu Srbije, a samim tim i sprovođenje u krajnjem ishodu bilo bi štetno po Srbiju? Mi moramo biti svesni da suspenzija ovog sporazuma, kao i prethodnih sporazuma iz dijaloga može imati negativne posledice u procesu pristupanja Srbije Evropskoj uniji, ali dosadašnji stavovi zvaničnika Evropske unije nam govore da mi u stvari i nećemo biti primljeni u Evropsku uniju. Bojaznost od povlačenja investicija mislim da ne treba da postoji, a za to nam je svež primer Rusije, gde su zapadne kompanije zadržale, pored uvedenih sankcija, oko 97% svog kapitala u Rusiji. Pitanja za ministra za rad, zapošljavanje, socijalna i boračka pitanja gospodina Nemanju Starovića – zašto je prekinuta dodela boračkih spomenica licima koja su stekla status borca po Zakonu o pravima boraca, vojnih invalida, civilnih invalida rata i članova njihovih porodica, na osnovu Uredbe Vlade Republike Srbije od 30. marta 2023. godine? Zašto većina lokalnih samouprava se ne pridržava pomenutog Zakona o pravima boraca i u cilju umanjenja troškova boračkoj populaciji ne oslobađa ih plaćanja komunalnih i drugih dažbina? Da li će se i kada će se formirati radna grupa u cilju pripreme predloga za izmenu i dopunu Zakona o pravima boraca, vojnih invalida, civilnih invalida rata i članova njihovih porodica? Zahvaljujem. 

MARINA RAGUŠ: Hvala vama. Gospodine Mitroviću, izvinjavam se, nisam vas videla, trebala sam vama da dam reč. Izvolite, imate reč. 

NENAD MITROVIĆ: Hvala vam puno. Demokratska stranka pita Odbor za kulturu i informisanje Skupštine Srbije - kada ćete objaviti poziv za predlaganje kandidata za članove Saveta Regulatornog tela za elektronske medije, u narodu poznat kao REM, u skladu sa novim Zakonom o elektronskim medijima? Rok za raspisivanje je 4. avgust. Sutra je zadnji radni dan. Zašto se i dalje ne poštuje zakon koji donosimo ovde u Skupštini? Ili ćete možda sutra zasedati kao Odbor za kulturu? Tražimo hitnu informaciju. Drugo pitanje je pitanje za ministra Lončara. Gospodine ministre, zašto ste postavili klime samo na četvrti sprat porodilišta "Narodni front" i zašto niste održavali klime koje su postavili 2007. godine? Gospodo, a to je ujedno i odgovor za mnoge koji pitaju - a što niste vi postavili klime kada ste bili na vlasti - mi nismo varvari, radili smo i mi nešto. Klime su postavljene 2007. godine, nisu održavane do današnjeg dana i sada ste postavili klime samo na četvrti sprat. Da li je to samo zbog televizije? Drugo pitanje za ministra Lončara. Gospodine ministre, zašto su većina bolnica i domova zdravlja u blokadi? Ja sam čovek u srednjim godinama, približavam se starosti, počeću da budem korisnik bolnice i zdravstvenih usluga. Voleo bih, kada dođe to vreme, da umrem od smrti, ne zbog blokade i zbog nemanja sredstava, jer morate da znate da većina hirurških sala, lekari kada ulaze, hirurzi u hirurške sale, nemaju sredstva za dezinfekciju ruku. To je osnovno pitanje, to nije političko pitanje. Zašto se ne rešava problem blokada bolnica i domova zdravlja, kada kažete da na računima Republike Srbije ima šest i po milijardi evra? Kada ćete početi da rešavate taj problem? To se tiče svih građana Srbije. Treće pitanje, vrlo važno, pitanje za Agenciju za bezbednost saobraćaja, direktno Damiru Okanoviću, koji se često pojavljuje na televiziji. Imamo realan problem. Deca koja polažu sa 16, 17 godina "B" kategoriju, do 2021. godine ne smeju da voze posle 23 časova, odnosno od 23 sata do 6 časova ujutru ne smeju da voze. Znači, vi ste ograničili tu decu da ne smeju da rade ni noćne smene, ne smeju da rade kao konobari, ne smeju da rade u IT sektoru, ne smeju da rade kao frilenseri. Zamislite da obuka za tenk traje samo tri meseca i posle toga puštate vozača tenka sa 20 godina da vozi sam, bez pratnje. Obuka za bilo koji oklopni transporter, za kamion, u vojsci isto toliko kratko traje i puštate na putevima da ista ta mlada deca voze ta borbena vozila bez pratnje, a deca koja su 16, 17 godina, moraju pet godina da imaju privremene dozvole. Razumem da se kontroliše na alkohol, razumem da se kontroliše na kubaturu, ali ograničavati decu da ne mogu da voze automobile od 23.00 sata i da ne mogu, da im je skraćeno pravo na rad, mislim da je vreme da se taj zakon koriguje. Taj zakon po meni i po ovim stvarima uopšte ne doprinosi bezbednosti saobraćaja, doprinosi samo punjenju budžeta Republike Srbije. Mora da znate da MUP Republike Srbije prihoduje od 25 do 30 miliona evra na mesečnom nivou od mandatnih kazni, bolje nego NIS i Telekom zajedno. Ako smatrate da je to preduzeće koje treba da prihoduje onda je u redu, ali ako smatrate da je bezbednost saobraćaja, moramo da promenimo saobraćaj. U Vladičinom Hanu ne postoji mlado dete koje nije kažnjeno zbog toga, tamo su patrole policije koje non-stop vrše pritisak na građane samo zbog takvih sirovih zakona, nesmislenih, ne misaonih nego sirovih zakona koji samo MUP poštuje. Tražimo Damira Okanovića da dobro razradi ovaj zakon i da dođe do promene zakona. Hvala puno. 

MARINA RAGUŠ: Zahvaljujem se. Reč ima gospođa, Ana Ivanović. Izvolite. 

ANA IVANOVIĆ: Poštovana predsedavajuća, poštovani narodni poslanici, naše prvo pitanje je premijeru Vučeviću. Kada će se u Narodnoj skupštini pred narodnim poslanicima naći plan razvoja i prostorni plan Republike Srbije kao osnovni dokumenti predviđeni Zakonom o planskom sistemu bez kojih se ne može doneti nijedna pojedinačna strategija ili prostorni plan nižeg ranga? Pitanje za Ministarstvo finansija - Zašto se EPS zadužuje kod inostranih banaka, a ne kod Poštanske š tedionice kao za nacionalni stadion? Ko odlučuje o ovakvom načinu zaduživanja? Sledeće pitanje, upućeno Kancelariji za Kosovo i Metohiju - Šta država planira da uradi povodom masovnog egzodusa Srba sa Kosova i Metohije koji se dešava poslednjih dana i nedelja? I, pitanje za ministra Martinovića, Ministarstvo poljoprivrede. Da li se vrše granične kontrole mleka i mlečnih proizvoda na ekonomske prevare i skrivene mane? Da li ministar poljoprivrede ima informacije koliko je rekonstruisanog mleka uvezeno u Republiku Srbiju tokom 2023. godine? Hvala. 

MARINA RAGUŠ: Hvala, gospođo Ivanović. Sledeći je gospodin Đorđe Komlenski. Izvolite. 

ĐORĐE KOMLENSKI: Zahvaljujem, predsedavajuća. Pitanje je Ministarstvu pravde - Da li je Ministarstvo dobijalo pritužbe na rad sudije Mirjane Ilić i da li je iste dostavljale predsedniku Višeg suda u Beogradu na izjašnjenje, te ako jeste, kakve je odgovore dobilo? Suština tih primedbi je da ta sudija već 20 meseci nezakonito i suprotno pozitivnim zakonskim propisima, zloupotrebom nepostojećeg instituta službene beleške sprečava da Krivično veće tog suda odluči o predlogu za suđenje u odsustvu u predmetu poznatom kao optužnica za Petrovačku i Prijedorsku cestu. U skladu sa sudskim poslovnikom, koji donosi upravo ministar pravde, ako Ministarstvu do sada nije bilo dostavljeno pritužbi na rad imenovane, onda moje današnje pitanje tretirajte kao pritužbu i molim vas da mi u skladu sa Poslovnikom dostavite povratnu informaciju u odgovarajućem roku. Hvala. 

MARINA RAGUŠ: Koncizni kao i uvek, hvala vam najlepše. Sledeća je gospođa Tatjana Marković Topalović. Izvolite. 

TATJANA MARKOVIĆ TOPALOVIĆ: Hvala vam. Ja bih postavila tri pitanja koja su direktno vezana za nadležnost Ministarstva prosvete, ministarki Slavici Đukić Dejanović. Možete li me informisati u kojoj fazi su izmene Krivičnog zakonika, za koji je pokrenuta akcija i razgovor sa predstavnicima reprezentativnih sindikata prethodne školske godine, a imajući u vidu nekoliko stravičnih prebijanja i maltretiranja nastavnika u Trsteniku, Beogradu, dve srednje škole i jednoj osnovnoj školi, na radnom mestu. Kada možemo očekivati njegovu primenu? Posebno me interesuje da li primenom ovog zakona država garantuje da će nastavnici u obrazovnim ustanovama biti potpuno bezbedni, a eventualni počinioci, bilo roditelji, bilo učenici, koji pokušaju da nastavnike izlože svim vrstama nasilja, mislim na verbalno, fizičko i digitalno, biti adekvatno kažnjeni u najkraćem vremenskom periodu, koji se ne može prenositi u narednu kalendarsku godinu? Potpuno je jasno da ovim zakonikom ne može biti isti tretman učenika različitih uzrasta, odnosno interesuje me koje instrumente praćenja i nadzora primenjujete prilikom usvajanja pomenutog dokumenta? Moje pitanje dolazi pre svega, iz pozicije nastavnika koji je u prosveti 32 godine, a zatim iz potrebe velikog broja mojih kolega koji su neprekidno izloženi samovolji i brutalnom nasilju koje dolazi od strane učenika i roditelja istih. Naravno, ovde bih zaista želela da naglasim da ima i sjajnih učenika i roditelja koji su pravi saradnici obrazovnom sistemu. Takođe, bih volela da istaknem da su prosvetni radnici često i u funkciji roditelja, tako da mogu da sagledaju prosvetni sistem iz ugla učenika, bivših učenika, roditelja i nastavnika koji je direktno zaposlen u obrazovanju. Sledeće pitanje koje je goruće tiče se prirodnih nauka, odnosi se na deficit ili hronični nedostatak nastavnika fizike i matematike u obrazovnom sistemu Srbije. Interesuje me poseduje li Ministarstvo kojem vi rukovodite tačnu evidenciju koliko nastavnika pomenutih predmeta nedostaje u osnovnim i srednjim školama Srbije? Ko zamenjuje ove nastavnike na svim nivoima obrazovanja i kakve ugovore potpisuju kolege koje nisu stručne za obavljanje predmetnog nastavnika fizike i matematike? Da li ste uspeli da ostvarite saradnju sa Fizičkim i Matematičkim fakultetima na teritoriji cele Srbije i sa kojima? Da li ste u okviru te saradnje napravili strateško promišljanje kako povećati broj studenata upisanih na nastavničkim smerovima ovih fakulteta, ali i fakulteta koji ne školuju dovoljan broj studenata i kako budžetski podržati sva deficitarna zanimanja.? Jasno je da se savremena tehnologija i medicina pre svega, zasnivaju na profilima učenika koji imaju adekvatna znanja iz fizike i matematike. Moje treće pitanje koje smatram gorućim, jeste veštačka inteligencija. Veštačka inteligencija, tzv. AI ili artificial intelligence, krupnim koracima zakoračila u sve pore savremenog života. Između ostalog ona ostvaruje izuzetno krupan uticaj na obrazovni sistem naše zemlje. Evidentno je da niti nastavnici niti učenici ne poznaju sve prednosti i mane korišćenja veštačke inteligencije niti instrumente primene u obrazovanju. Nedavno je održana javna rasprava o artificial intelligence, moje kolege i mene interesuje da li Ministarstvo prosvete ima jasan plan, agendu i stav da bi trebalo koristiti veštačku inteligenciju u obrazovanju naše dece. Dakle, kad u kom razredu u kojim nastavnim predmetima, kod kojih nastavnih jedinica se može koristiti veštačka inteligencija? Imate li analizu i procenu benefita i mana, ali i standardizaciju celog procesa implementacije veštačke inteligencije obrazovanja? Ako nemate, da li planirate da je napravite i kada? Upoznata sam sa predlogom strategije razvoja veštačke inteligencije u Republici Srbiji za period od 2024.do 2030. godine. Volela bih da naglasim, posle dugogodišnjeg iskustva, da se obrazovni sistem u našoj zemlji već godinama zasniva na entuzijazmu pojedinačnih nastavnika, a ne na funkcionalnom obrazovnom sistemu. Hvala vam. 

MARINA RAGUŠ: Hvala vama dr Marković Topalović. Pre sledećeg govornika Damiru Mikecu i Zorani Arunović, čestitamo prvo zlato na OI. Prvu zlatnu medalju OI. Verujemo ne i poslednje. Sledeći ima reč gospodin Rastislav Dinić. Izvolite. 

RASTISLAV DINIĆ: Hvala predsedavajuća. Dakle, moje prvo pitanje postavio bih celoj Vladi, ali naročito ministru za saobraćaj i infrastrukturu, koji trenutno nije ovde, želimo mu brz oporavak, kada će, prvo pitanje zapravo, da li u ugovoru sa Vansiem, koncesionom ugovoru sa Vansiem, za beogradski aerodrom „Nikola Tesla“ postoji klauzula kojom se eksplicitno ograničava broj putnika sa niškog aerodroma „Konstantin Veliki“, odnosno, sa drugih manjih aerodroma u Srbiji? Pitanje za celu Vladu kada će biti skinuta oznaka tajnosti sa ključnih delova ovog ugovora, čije je objavljivanje obećala još prethodna predsednica Vlade pre više od šest godina? Dakle, malo konteksta za ovo pitanje, dakle, kada je niški aerodrom pre šest godina poklonjen državi, navodno objašnjenje za to bilo je vrlo neubedljivo, rečeno je da se to dešava zato što aerodrom ne može da napreduje u drugom slučaju, to nije tačno, kao što smo imali prilike da vidimo, mnogi drugi aerodromi širom sveta u vlasništvu lokalnih samouprava vrlo lepo napreduju uz podršku države. Postoje brojni zakonski načini i postojali su i još uvek postoje, da se razvoj niškog aerodroma pomogne, bez obzira na to što je bio u vlasništvu lokalne samouprave, konkretno grada niša. Pravi razlozi za ovo poklanjanje mogu se naći na drugom mestu. Mnogi raniji ministri su nehotice to otkrili, jedan od njih je Tomislav Momirović, koji je 2021. godine, izjavio da je broj putnika sa niškog aerodroma ograničen na milion putnika, jel tako? Međutim, zvaničnu informaciju da postoji klauzula u ugovoru do sada još uvek nismo dobili. Tadašnja premijerka Ana Brnabić je eksplicitno obećala da će ugovor o celosti biti objavljen u roku od dve nedelje, pa u roku od dva meseca, i to se ni do dan danas nije desilo. Mislim da je jako važno postaviti ovo pitanje. Prošle godine je ministar Vesić i sam kritikovao Vansi, rekao da krše neke ugovorne obaveze, koje nije mogao da navede, jer ne znamo tačno koje su to obaveze, pošto ti delovi ugovora nisu objavljeni. Mislim da je važno da dobijemo odgovor na ovo pitanje, upravo u ovom trenutku, jer u načinu na koji je koncesioni ugovornike, ključni delovi ovog koncesionog ugovora na način na koji su oni sakriveni od javnosti pokazuje jednu matricu ponašanja ove vlasti, koja na različite načine štiti strane investitore, na račun ili na uštrb javnog interesa, konkretno u ovom slučaju ovo je bio interes građana i građanki građa Niša, a u prilog stranog investitora konkretno u pitanju je bio Vansi. Imamo razloga da verujemo da se slična stvar danas dešava i sa rudnikom koji se najavljuje u Jadru. Drugo pitanje, vezano je za vanredni inspekcijski nadzor koji je Ministarstvo zdravlja u februaru ove godine propisalo za lekare i zdravstvene instiutcije koje propisuju bolovanja radnicima u Nišu, i tom prilikom je tadašnja premijerka Ana Brnabić optužila niške radnike za preveliki apstentizam, odnosno da zloupotrebljavaju bolovanja, a ova mera nije bila samo mera inspekcijskog nadzora nad lekarima i ona je zapravo podrazumevala ulazak u zdravstevene kartone velikog broja niških radnika. Ja bih želeo da pitam ministra zdravlja Zlatibora Lončara i ministra rada Nemanju Starovića, po kom osnovu je određena ova mera, vrlo ivazivna mera, vanrednog inspekcijskog nadzora i to su moja pitanja. Hvala. 

MARINA RAGUŠ: Hvala vama gospodine Diniću. Sledeći reč ima gospodin Uroš Đokić. 

UROŠ ĐOKIĆ: Hvala predsedavajuća, poštovani građani Republike Srbije, a naročito vi koji živite u Zlatiborskom okrugu, ja ću danas kao vaš predstavnik u ovom domu postaviti nekoliko pitanja. Prvo, imam pitanje za ministra Gorana Vesića. Zašto još uvek nisu započeti radovi na izgradnji tunela ispod tunela prevoja Kadinjača, koji treba da spoji Bajinu Baštu i Užice, te da li će uopšte i kada će radovi krenuti. Ja bih podsetio sve građane Republike Srbije da je predsednik u svom predizbornom programu u Bajinoj bašti i Užicu 2022. godine izjavio – u pitanju je 50 minuta odvratnog puta između Bajine bašte i Užica, zbog čega ljudi u Užice ne idu često, niti iz Užica i drugih mesta dolaze u Bajinu Baštu i rešićemo to tunelom ispod Kadinjače za samo dve godine. Jedino što u svom obraćanju predsednik nije slagao jeste da je u pitanju zaista 50 minuta odvratnog puta. Međutim reče predsednik da niko zbog ovog u Užice ne ide. Ja se pitam šta o tome mislite svi vi građani vas 87 koji svaki dan prelazi ovaj put da bi išlo na svoje radno mesto iz Bajine Bašte u Užice. Takođe se pitam šta mislite o ovome svi vi koji idete u Osnovni sud, Privredni sud, u Tužilaštvo, u poresku upravu koji odlazite kod svojih rođaka. Odavde proizilazi i pitanja za ministra zdravlja Zlatibor Lončara. Da li znate, ministre, da ovim odvratnim putem svako dan 42 ljudi ide na dijalizu, jer nema uslove za dijalizu u Bajinoj Bašti? Da li znate ministre da je visinska razlika između Bajine Bašte i prevoja Kadinjača gotovo 300 metara? Da li znate da svi naši dragi bližnji koji kada dožive srčane probleme i kada krenu u opštu bolnicu Užice, preko 50% njih ne stigne do Užica jer premine na Kadinjači, zbog ove visinske razlike? Ne verujem da znate, ali nažalost mnogi ljudi koji gledaju ovaj prenos to znaju. Da li možete da pretpostavite kako izgleda trudnicama u zadnjim nedeljama trudnoće kada dva, tri puta sedmično moraju da idu na kontrolni ultrazvuk u Užice? Da li znate kako izgleda kada pukne vodenjak u Bajinoj Bašti, a najbliže porodilište je u Užicu? Verujem da ne znate. Da li znate, ministre, da je zdravstvenu negu gotovo nemoguće dobiti u Bajinoj Bašti, u Novoj Varoši, u Sjenici, u Priboju? Da li znate da kada dođete u Užice često se ispostavi da skener ne radi, a da tu uslugu koju ne možete da dobijete u bolnici, možete dobiti u privatnoj praksi u roku samo od pola sata za desetak hiljade dinara? Ali, da se vratim ministru Goranu Vesiću. Ministre, potpisali ste Memorandum o saradnji sa kineskim izvođačem, sa „Powerchina“. Kaže se da je trenutno u pitanju pogađanje oko cene i da je samo pitanje cene da bi se potpisao komercijalni ugovor. Koliko će, ministre, ovo pogađanje da traje? Pošli smo od 50 miliona evra, došli smo do 92 miliona evra i još uvek se pogađamo koliko će koštati 1.200 metara tunela. Da li treba da dođemo do 100 hiljada evra po jednom metru? Da li treba da sačekamo da ostane dovoljno mogućnosti da se svaka SNS firma ugradi i da li uopšte imate predstavu koliko bi se novih puteva, bolnica, vrtića, porodilišta moglo izgraditi od tog novca? Da vas pitam, ministre, koliko danas košta jedan život? Koliko koštaju suze deteta čiji roditelji ne dođu do opšte bolnice u Užicu ili, ne daj bože, koliko koštaju suze roditelja čije dete tamo ne stigne? Strašno je jer se mi to danas pitamo. Znate li, ministre, koliko možemo da uradimo za ovih 50 miliona evra koje planirate da ukradete? Kao narodni poslanik koji dolazi iz Bajine Bašte sam danas pomešanih osećanja. Pitam se da li da očekujem pozitivan odgovor od vas da će se krenuti sa izgradnjom, da će to biti brzo gotovo ili da očekujem da izgradnja neće krenuti, jer svedoci smo da sve rasprave u Domu Narodne skupštine ovih dana idu u smeru izgradnje saobraćajnica koje dugujete Rio Tintu? Da li je možda nepotpisivanje komercijalnog ugovora samo znak da Bajina Bašta neće biti žrtvovana na mapi Srbije i da naša deca neće živeti pod tonama jalovišta sumporne kiseline? Da li treba da, moji dragi Bajinobaštani i Užičani, umiranje naših baka, deka, očeva i majki sa srčanim problemima shvatimo kao genetsku normalnost? Da li da ove muke trudnica one shvate kao usud toga gde žive i gde su osuđeni da žive i da svi zajedno budemo srećni sa znanjem da nam put neće raditi Rio Tinto, nema interesa za to? Naravno, da nećemo i naravno da ćemo svi mi u Narodnoj skupštini Srbije kao vaši predstavnici pritiskati i opominjati ministre da moraju da se grade putevi koji ljudima život znače, ali isto tako moramo pominjati da putevi ne mogu i ne smeju koštati basnoslovno, da se ne mogu graditi po interesima stranih kompanija već isključivo prema interesu građana Republike Srbije. Naravno da ćemo svi mi poslanici Narodnog pokreta Srbije stajati rame uz rame sa ljudima iz cele Srbije koji se protive suludoj ideji raskopavanja Srbije. Na kraju mog današnjeg obraćanja pitanje za sve članove Vlade, premijera i za predsednika države – da li ste čuli, gospodo, staru srpsku izreku „Tvoje je samo ono što si kupio. Ono što si nasledio, nije tvoje, to je od tvoje dece“. Gospodo, građani koji su nas glasali i čije interese ovde zastupamo vam poručuju – rudnika neće biti. Hvala. 

MARINA RAGUŠ: Gospodine Đokiću, verujem da ste vi čuli za stari srpski običaj da se bolesnim ljudima poželi brzo i dobro ozdravljenje. Ministar Vesić, koga ste pitali toliko dugo, je pozitivan na korona virus, kao i premijer, tako da očekujem i verujem da ćete izraziti želje za brzo ozdravljenje u kontekstu vaše brige koje ste kroz pitanja rekli. Sledeći je gospodin Dušan Nikezić. Izvolite. 

DUŠAN NIKEZIĆ: Hvala. Poštovani građani, pitanje je upućeno Ministarstvu energetike, odnosno ministarki Dubravki Đedović Handanović. Već više od 20 dana EPS ne odgovara na pet jednostavnih i konkretnih poslaničkih pitanja o aktuelnom stanju u elektroenergetskom sektoru. Koju količinu električne energije je EPS uvezao u periodu od 8. aprila do 8. jula 2024. godine i po kojoj prosečnoj ceni? Koliki finansijski gubitak je EPS ostvario u tom periodu na poslovima uvoza električne energije? Koliko neplaniranih zastoja, odnosno ispada termoblokova je bilo u ta tri meseca. Koliko ih je bilo u istom periodu 2023. godine i kolika je mesečna naknada članova Nadzornog odbora EPS-a? Zašto Ministarstvo energetike i EPS kriju ove podatke od javnog značaja? Zašto je proizvodnja uglja ispod plana? Zašto se uvozi četvrtina dnevne potrošnje električne energije? Zašto termoblokovi ispadaju na dnevnom nivou, pa smo imali i situaciju da je uvoz električne energije bio veći od dnevne proizvodnje iz termoblokova, što je nezapamćeno? Zbog svega toga svakom dobronamernom građaninu Srbije je potpuno jasno da je elektroenergetski sistem daleko od stabilnosti, odnosno da je upravo suprotno, nalazi se pred potpunim raspadom. Gospođo Đedović Handanović, Mići Grčiću je bilo potrebno pet godina da EPS baci na kolena, a vi ste to uspeli za samo godinu dana, što je i očekivano kada neko bez dana iskustva u elektroenergetskom sektoru preuzme da vodi najveću i najkompleksniju firmu u Srbiji. Od kada ste došli na mesto ministarke energetike sve što ste radili bilo je usmereno na privatizaciju i upropaštanje EPS-a. Izmenili ste Statut preduzeća kako biste omogućili prodaju i otuđenje imovine velike vrednosti. Pokušali ste privatizaciju izdvajanjem 11 hidroelektrana u zajedničko preduzeće sa mađarskim MVM-om. Smenili ste i sramno otpustili direktora Miroslava Tomaševića koji je sprečio privatizaciju, uveo red u raspalu firmu, konsolidovao proizvodnju i obezbedio sigurno snabdevanje električnom energijom. Zanemarili ste otvaranje novih kopova u Kolubari, novog proizvodnog termo kapaciteta u Kostolcu i sistema za odsumporavanje. Višestruko ste povećali cene građanima i privredi, a kineskim kompanijama „Ziđin“ i HBIS Železara Smederevo naplaćujete struju po povlašćenim cenama. Omogućili ste uvoz nekvalitetnog uglja iz regiona, što je postao jedan od ključnih uzroka za česte ispade u termoblokovima. Doveli ste iz komercijalne banke konsultanta „Tonchew Advisory“, koga ste platili 12 miliona dinara da pronađe najboljeg direktora na svetskom tržištu za EPS. Koga su posle godinu dana predložili i koga ste vi izabrali? Pa, postojećeg aktuelnog v.d. direktora Dušana Živkovića, koji je potpuno nekompetentan za tu funkciju, jer nema dana iskustva na menadžerskim poslovima, uprkos protivljenju norveških članova Nadzornog odbora. Posledice ovako štetnih odluka vidljive su svaki dan i na svakom koraku. EPS se danas ne reformiše i ne oporavlja. „Elektroprivreda Srbije“ se, nažalost, raspada. Na ovoj sednici će se EPS zadužiti za dodatnih nekoliko stotina miliona evra, a očekivano je da će već u septembru imati ozbiljan problem sa redovnim plaćanjem dobavljačima. Gospođo Đedović Handanović, vi ste samo nastavili tamo gde je Mića Grčić stao. „Elektroprivreda Srbije“ je kičma Srbije i vi tu kičmu pokušavate da slomite već godinama. Ovakvi rezultati samo potvrđuju vašu rešenost da isisavanjem para kroz koruptivne poslove, uvozom nekvalitetnog uglja iz regiona, dovođenjem poslušnih partijskih kadrova i prekomernim zaduživanjem firme istrajete u toj nameri. Hvala. 

MARINA RAGUŠ: Sledeći je gospodin Živan Bajić. Izvolite. 

ŽIVAN BAJIĆ: Hvala, uvažena predsedavajuća. Poštovane kolege narodni poslanici, građani Srbije, imao bih prvo pitanje za Ministarstvo građevinarstva, saobraćaja i infrastrukture, odnosno gospodina Vesića koji, nažalost, nije danas tu sa nama i želim mu brz oporavak od korona virusa, kao i našem premijeru Milošu Vučeviću. Od 2012. godine, pa do sada, u našoj zemlji izgrađeno je preko 468 kilometara auto-puteva, auto-puteva koji su u potpunosti izmenili lice i tok razvoja naše zemlje, zahvaljujuću kojim su došli novi investitori i otvorena su nova radna mesta, odnosno preko 500.000 novih radnih mesta je otvoreno. Proteklih dana imali smo priliku da čujemo od pojedinih predstavnika opozicije da se država bespotrebno zadužuje za izgradnju auto-puteva, da nam možda ti i takvi puteva nisu ni neophodni, pa bih iz tog razloga želeo da pitam nadležnog ministra - da li možemo da dobijemo poređenje koliko zemlje u okruženju ulažu u auto-puteve, kakve im to koristi donosi, koji su osnovni izvori finansiranja, a i zarad toga da građanima Srbije bude potpuno jasno kolika je cena koštanja, odnosno kada se uporedi cena kilometra auto-puteva u našoj zemlji i koliko to košta u zemljama u okruženju? Nama je u Šapcu od 2020. godine do prošle godine svaka lokalna vlast u Šapcu, koja je imala svoju kampanju je zasnivala na tome da će grad Šabac dobiti auto-put .. Prethodni gradonačelnik je čak dovodio i neke investitore iz Kanade. Hteo je sa i njima da gradi auto-put, a ne sa svojom državom. Naravno to obećanje građanima Šapca ispunio je predsednik Aleksandar Vučić. Šabac je prošle godine dobio novi auto-put i za naš Šapčane je veoma važno kada država obezbedi sredstva za finansiranje najvažnijih infrastrukturnih projekata. To za nas znači nove investitore, nova radna mesta i Šabac kao bolje mesto za život. Brza saobraćajnica do Loznice i novo otvoreni auto-put od Šapca ka Rumi su nešto što zaista jeste promenilo način života u Šapcu. Privredna aktivnost je izuzetno porasla i stopa nezaposlenosti u našem gradu je na istorijskom minimumu. Nastavak izgradnje putne infrastrukture prestavlja nastavak obećanja, odnosno ispunjenje obećanja politike Srpske napredne stranke i predsednika Aleksandra Vučića da će cela Srbija dobiti podjednaku šansu da se razvija, a to se svakako najbolje i postiže dovođenjem novih investitora i otvaranjem novih radnih mesta, a za to su nam neophodni i dobri putevi. Drugo pitanje postavio bih Ministarstvu za zaštitu životne sredine, odnosno ministarki Ireni Vujović. Vlada Republike Srbije pokazala je ogromnu odgovornost prema građanima Srbije time što nije odustala od projekta „Jadar“, projekta koji, ukoliko se dokaže da nema negativnih efekata po životnu sredinu, našoj zemlji može doneti izuzetno veliku ekonomsku korist, ali ono što je važno jeste da će našu zemlju svrstati među one države koje će na svetskom nivou dati ogroman doprinos u borbi protiv klimatskih promena. Naravno ova tema podelila je javnost i čini mi se da se građani Srbije guše u dezinformacijama koje svakodnevno dobijaju pre svega od političara koji nisu dovoljno stručni, a prestavljaju se da su stručni iz oblasti ekologije. Naravno, ukoliko ovako nastavimo, ukoliko opozicija bude javno linčovala svakog stručnjaka iz ove oblasti i koji se bude javno oglasio i rekao nešto sa čime se opozicija ne slaže u Srbiji, mi nikada nećemo dobiti prave i jasne informacije koje su nam važne za realno odlučivanje o ovom projektu. Svakodnevno na društvenim mrežama i u medijima vidimo niz laži i neistina koje se šire o ovom projektu i koje za cilj imaju jedino da zaplaše građane Srbije kako bi destabilizovali ovu državu. Vidimo čak da će se litijum kopati u nekim mestima gde i nema litijuma, vidimo da je možda rudnik već pokrenut, videli smo i slike da je Drina već crvena od kopanja litijuma, čak se koriste i laži o našim poznatim sportistima kako bi se javnost zaplašila ovim projektom. Naravno, jučerašnji skup u Šapcu pokazao je kolika je odgovornost opozicije i onih koji su govorili na tom protesnom skupu koji je održan u mog gradu juče. Novinarka Biljana Stepanović je, moram da citiram jednu rečenicu, jer me je zaista zapanjila tolika neodgovornost prema građanima Srbije, prema ovom projektu, s obzirom da je na skupu koji je organizovan protiv „Rio Tinta“ i protiv iskopavanja litijuma u našoj zemlji, izjavila – ja ne znam ništa o litijumu, ne znam ništa o kiselinama, ali znam da ovaj projekat nije dobar za nas. To je, po mom mišljenju, neodgovorno ponašanje. Mi na ovom projektu moramo pokazati odgovornost, odgovornost prema projektu koji prestavlja našu veliku razvojnu šansu, komparativnu prednost koju smo dobili i od Boga i od prirode i moramo pokušati bar iscrpeti sve mogućnosti da se ovaj projekat ostvari. Siguran sam da se u 21. veku mogu pomiriti ekonomija i ekologija, da su tehnologije toliko uznapredovale da se svaki proces može vršiti bez negativnih uticaja na životnu okolinu. Iz tog razloga postavio bih pitanje Ministarstvu za zaštitu životne sredine - kada će se organizovati javna rasprava o Nacrtu studije uticaja na životnu sredinu, obzirom da je potrebno da ohrabrimo struku da se izjasni o ovoj temi, da nam daju prave informacije? Ja sam iz Šapca i ja želim da mi grad bude zdrav i moja deca i moja supruga i moja porodica, rodbina i prijatelji, svi živimo u tom gradu i svi mi imamo isti interes. Hoćemo da nam grad bude zdrav i da nam ekonomija bude jaka. Zato mislim da ova tema treba da prestane da se politizuje i da se isključivo struka izjašnjava o ovoj temi kako bismo imali jasne i nedvosmislene informacije o onome što je važno. 

MARINA RAGUŠ: Hvala vam dr Bajiću. Obaveštavam vas da su sednici sprečeni da prisustvuju sledeći narodni poslanici: prof. dr Mirka Lukić Šarkanović i Uglješa Marković. Nastavljamo pretres u pojedinostima o 2. tački dnevnog reda – Predlogu zakona o izmenama Zakona o privremenom uređivanju načina naplate takse za javni medijski servis. Na član 2. amandmane u istovetnom tekstu podneli su narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđo Đorđić, zajedno Vojislav Mihailović i Vladimir Đorđević, zajedno Aleksandar Jovanović, Danijela Nestorović, dr Milica Marušić Jablanović, Dragan Jonić i Goran Petković, zajedno mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović, zajedno Borislav Novaković, Ivana Rokvić, Đorđe Stanković, Uroš Đokić, dr Ana Jakovljević, Slavica Radovanović, Ana Eraković, prof. dr Snežana Rakić, Aleksandar Ivanović, Žarko Ristić, Miloš Parandilović i Dragan Ninković i zajedno Radomir Lazović, docent dr Biljana Đorđević, Robert Kozma, prof. dr Đorđe Pavićević, Natalija Stojmenović, docent dr Rastislav Dinić, Marina Mijatović i Bogdan Radovanović. Primili ste izveštaj Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Da li neko želi reč? Reč ima narodni poslanik Uroš Đokić. Izvolite. 

UROŠ ĐOKIĆ: Hvala, predsedavajuća. Poštovani građani Srbije, poslanici Narodnog pokreta Srbije protive se predloženom zakonskom rešenju za povećanje takse za javni medijski servis. Predloženo povećanje koštanja takse za javni medijski servis predstavlja prevaru građana Srbije, i to najmanje iz dva razloga. Prvo, postojite svi vi građani koji ovaj prenos Narodne skupštine ove sednice pratite putem svojim TV prijemnika, ali tako što imate uslugu kod provajdera, da li je to kablovska televizija, IP televizija, da li je to „Total TV“, nije važno, uz račun koji dobijate od svojih provajdera vi plaćate cenu koštanja gledanja RTS-a. Paralelno sa time, uz račun za struju, vi takođe dobijate i taksu koju treba da platite i ovaj put direktno ide RTS-u. Na ovaj način vi duplo plaćate uslugu koju najčešće i ne koristite. Sada predloženim povećanjem cena koštanja ove usluge raste za 16,6% i za vas je to inflatorni porez kojim vi finansirate nerad RTS-a za uslugu koju već imate na drugoj strani. Sa druge strane, postojite i svi vi građani koji nemate tu sreću da možete sebi da priuštite kablovske ili druge operatere, da priuštite veći broj kanala i ovaj prenos pratite putem svojim tv prijemnika i putem svojim antena. Za sve vas ovo je naročito značajno, jer svi vi imate jako male prihode. Vi znate kako je vaš životni standard nizak, znate koliko puta se desilo da na kasi u supermarketu kažete deci – ne moraš danas tu čokoladu kupovati, ostale su dve kockice od juče ili da pomislite – ne mora danas flaša ulja, razvodniću ovo što imam do vikenda i kupiću u ponedeljak novu flašu ulja. Vi ćete takođe plaćati 16,6% veću cenu za javni medijski servis i niko vam na tom RTS-u neće reći da ovo povećanje prati trend sveopšteg porasta cena u Srbiji zbog toga što svake godine za isti novac možete da kupite znatno manje. Niko vam neće reći da je minimalna penzija u Srbiji oko 25.000 dinara, da je za poljoprivrednike u iznosu od 19.644 dinara. Niko vam neće reći da vas 140.000 prima ovaj minimalni iznos penzije i da bi mogli da izdržite ovo poskupljenje od 16,6% vaša bi penzija odmah morala da poraste makar za 4.000 dinara, a neće porasti. Zbog svega toga, Narodni pokret Srbije – Miroslava Aleksića predložio je brisanje ovakvog amandmana i nećemo glasati za ovaj predlog. Hvala. 

MARINA RAGUŠ: Gospodine Đokiću, hvala vam što ste govorili isključivo o amandmanu. Sledeći je gospodin Radomir Lazović. Izvolite. 

RADOMIR LAZOVIĆ: Hvala, predsedavajuća. Dakle, naša primedba takođe tiče se toga da pretplatu ne treba povećavati, ali pored toga što je jasno da RTS nekažnjeno krši pravo na istinitoj i potpunoj i pravovremeno informisanje, koje građanima Srbije garantovano Ustavom, članom 51. Zakonom o elektronskim medijima, Zakonom o javnim medijskim servisima, Zakonom o javnom informisanju i medijima, Statutu RTS-a, Pravilnik o zaštiti ljudskih prava u oblasti pružanja medijskih usluga. Sve su to zakoni koji govore o tome da treba pravovremeno i istinito izveštavati, što mi smatramo da RTS svakako ne radi. Pored toga što ovo ne radi, on služi i kao propagandno glasilo pre svega Aleksandra Vučića, jer je prema monitoringu BIRODIA u Dnevniku 2 RTS-a zauzeo čak 26% vremena. Dodajmo tu onda nakon toga je SNS, dodajmo Vladu, dodajmo celu tu mašinu kojom vi u stvari zamagljujete javno mnjenje i vršite propagandu. Ono što bih ja hteo dodatno da kažem jeste šta građani još dobijaju za novac koji ulaže u RTS. Nedavno smo imali Evropsko prvenstvo u fudbalu. Skoro svaka druga reklama u toku ovog prvenstva bila je posvećena kladionicom. Našu reprezentaciju tada pratila je između 2,4 miliona gledaoca i 2,6 miliona gledaoca. Ukoliko uzmemo da je negde 11% od toga maloletnika, znači da su reklame za kockarnici gledale stotine hiljada ljudi. Prema novijim istraživanjima, znači velikom broju istraživanja, preko 1.000 radova, dokazana je i povezana je veza između broja reklama za kockarnice i ljudi koji su zavisnici od kockanja. Dakle, šta mi radimo? Mi direktno plaćamo RTS-u da nam u tako značajnim i veoma gledanim programima širi nešto što je porok, što je štetno i što nas stavlja, a posebno mlade i siromašne u rizik. Sada ja pitam, ako plaćamo RTS, da li mora kockarnice da se reklamiraju? Evo, sada počinje Olimpijada, da čestitke našim sportistima koji su usvojili medalje, ali hajde da se zapitamo - da li taj program treba da koristimo i za reklamiranje kockarnica? Zato je Zeleni-levi front predao zakon, odnosno predlog zakona kojim bi se zabranilo reklamiranje kockarnica, ne samo u toku ovih velikih prvenstava, nego generalno uvek, kao što je zabranjeno reklamirati duvanske proizvode ili žestoka alkoholna pića. Zašto bi to bilo, ne samo na RTS-u, nego na svim našim kanalima? U Srbiji ima negde oko 300 hiljada ljudi koji su u ovom problemu zavisnici, a podsećam još jednom da je dokazana veza između reklamiranja i porasta ljudi koji su u zavisničkom statusu, odnosno koji su zavisnici od kockanja i čak je ovo jedno od najbržih rastućih zavisnosti i to je jedan od velikih problema sličan onome koji dolazi zbog zloupotreba supstanci kao što su teške droge i slično. Hvala. 

MARINA RAGUŠ: Hvala vama. Govorili ste o amandmanu. Neizmerno hvala. Sledeći podnosilac, gospodin Dalibor Jekić. Izvolite. 

DALIBOR JEKIĆ: Hvala. Poštovani građani Srbije, da je Javni servis Javni servis mi ne bismo imali ništa protiv da razgovaramo ovde o ceni usluge koje on pruža. Međutim, da Javni servis nije Javni servis već da je glasilo od SNS potvrđuju mnoge činjenice. Odatle je možda i dobro promeniti onaj logo RTS pa staviti logo SNS, jer oni isključivo služi za zaštitu rejtinga SNS. Da je Javni servis Javni servis mi bismo videli juče protest u Aranđelovcu i šta kažu Aranđelovčani. Kažu - ne litijumu i kažu ne referendumu. Da je Javni servis Javni servis, videli bismo da je bila krađa u decembru, videli bismo Arenu. Da je Javni servis Javni servis, videli bismo da se uništava Baba i da niko ne reaguje. Da je Javni servis Javni servis, videli bismo da se urušavaju kuće u selu Banja kod Aranđelovca. Da je Javni servis Javni servis videli bismo da imaju problem sa vodosnabdevanje građana u Topoli, u Ćupriji, u Paraćinu. Da je Javni servis Javni servis danas bismo videli da se Republika Srbija posle ove sednice zadužuje sa 3,3 milijarde evra, što znači da nam Siniša Mali i SNS zadužuju i unučiće. Da je Javni servis Javni servis videli bismo da se bavi istraživačkim novinarstvom pa bismo tako videli da projekat u Kragujevcu "Čista Srbija" po metru je 409 evra ugovoren, a da na primer "Vodovod" i "Kanalizacija" kao treći i četvrti podizvođač rade taj isti posao za 126 do 129 evra. Nekada smo imali ozbiljne novinare, nekada smo imali Bojanu Lekić od koje su se preznojavali ljudi koji su bili ministri i koji su vodili ovu državu. Danas imamo novinare koji se preznojavaju od rukovodstva SNS i Aleksandra Vučića kada gostuje na toj televiziji. Hvala. 

MARINA RAGUŠ: Po amandmanu gospođa Milica Marušić Jablanović. Izvolite. 

MILICA MARUŠIĆ JABLANOVIĆ: Zahvaljujem se. Ekološki ustanak je takođe protiv toga da poskupi pretplata za RTS iz istih razloga koje su već imenovale naše kolege i zapravo u glavnim informativnim emisijama se potpuno cenzuriše svako kritički nastrojeno mišljenje prema politici i praksi vladajuće većine. Izveštavanje Javnog servisa je pristrasno, neobjektivno i što je najgore relativizuju se najveći društveni problemi i zapravo ne dovode se u vezu sa postupcima i odlukama SNS. Na taj način se gasi opoziciona misao, kritičko mišljenje i poriče se odgovornost ljudi koji su na vlasti i šalje se jedna implicitna poruka da nema mesta za unapređenje postojeće politike. Takođe, podstiče se cenzura i autocenzura i to potvrđujemo ne mi, nego izveštaji "Demostata" koji nalaze da na Javno servisu zapravo nema kritičkog antirežimskog mišljenja, što je, priznaćete, krajnje opasno. Znači da ovakav servis nije Javni servis i da ne zaslužuje povećano finansiranje. Takođe, vrlo smo zabrinuti zbog navoda "Pištaljke" da je rukovodstvo RTS nenamenski trošilo novac na neke projekte koji su bili suprotni odlukama Upravnog odbora. Zbog toga se isto pitamo - da li je opravdano finansirati ovaj Javni servis? Da Javni servis radi ono što zaista treba bio bi organizovan jedan osvrt kritički na izneti podatak da je srednja zarada u Srbiji 100 hiljada dinara. Kao što su ljudi već navodili ovo ne održava realnu sliku primanja u Srbiji. Treba govoriti ne u terminima srednje zarade aritmetičke sredine, nego o terminima medijalne zarade koja zapravo iznosi 77 hiljada i 500 dinara. Ova razlika nije mala, priznaćete, prethodne godine medijalna zarada je iznosila samo 66 hiljada, a još važnije je pomenuti onu petinu ljudi u Srbiji koji primaju manje od 26 hiljada dinara. Kako žive ti ljudi? Šta oni mogu sebi da priušte? Ovu zaradu na koji se vi pozivate, ovu visoku srednju zaradu zapravo vadi i tih 30 hiljada milionera u Srbiji, ali ovih milion i 200 od tih njihovih miliona zapravo nemaju ništa. Tako da, srednja zarada i izveštavanje na osnovu nje predstavlja svojevrsnu manipulaciju i Javni servis je dužan da se osvrne na to i da dozvoli nekome da o tome govori. Još jedna stvar koju bih volela da čujem na RTS je ono na šta ćemo mi danas upozoriti kao Ekološki ustanak. To je problem vodosnabdevanja u Srbiji. Godišnji gubici na vodovodnim sistemima za snabdevanje naših stanovnika pijaćom vodom su 250 miliona metara kubnih, što odgovara zapremini Zlatarskog jezera. Kada se radi monitoring akumulacije za snabdevanje građana pijaćom vodom ispostavlja se da ima jako puno problema koji uopšte nisu rešavani, što pokazuje da ako se ne preduzmu odgovarajuće mere mnogi ljudi će ostati bez vode za piće. Imamo problem netretiranih otpadnih voda, imamo problem nedozvoljene gradnje u prvoj zoni sanitarne zaštite, naročito na Gružanskom jezeru, imamo problem erozije zbog prekomerne seče šuma i u velikoj opasnosti jeste i akumulacija bare koja snabdeva Leskovac. Planirano zasipanje akumulacije je sedam puta veće nego što, odnosno aktuelno zasipanje akumulacije je sedam puta veće od planiranog. To znači da će uskoro mnoge akumulacije biti neupotrebljive. Ja bih volela da Javni servis obavesti građane o tome da se organizuje neka diskusija na tu temu i da se preduzmu odgovarajuće mere da bismo znali zbog čega plaćamo ovu pretplatu. 

MARINA RAGUŠ: Hvala vama, gospođo Marušić Jablanović. Sledeći po amandmanu je gospodin Vladimir Đorđević. Izvolite. 

VLADIMIR ĐORĐEVIĆ: Zahvaljujem. Uvažena predsedavajuća, poštovani narodni poslanici, članovi Vlade, braćo i sestre pored malih ekrana, pomaže Bog. Mi ćemo glasati protiv, jer ovaj način finansiranja ima ideju da se privremeno pretvori u stalno i uobičajeno. Protiv povećanja smo za muk koji dobijamo sa javnog servisa. Radio televizija Srbije je naše pravo da ne znamo ništa, a već plaćamo preskupo mrak u kom se nalazi Javni medijski servis Srbije koji održava ovaj režim na vlasti. Prava je sreća da postoje društvene mreže, jer da nije tako i Gebels bi nam pozavideo na kontroli medija koji uređuje aktuelna vlast, a finansiraju ih bez prava na izbor građani Srbije. Možda su dodatna sredstva RTS-u i RTV-u neophodna kako bi mogli da snime edukativne emisije o blagodetima otvaranja rudnika po Srbiji ili da možda snime neku novu verziju „Otpisanih“ u kojoj Nemcima opraštamo sva zlodela koja su činili svojom brižnom politikom prema našem narodu u poslednjih sto godina i ono njihovo: „Sto za jednog“ pamtimo, ne zaboravljamo. Lično, zalagao bih se za pretplatu kada bi RTS i RTV pojačao nepostojeći kulturno-obrazovni program sa emisijama tipa „Nećete kopati“, „Rio Tinto, marš iz Srbije“ i slične one narodu bliske. Zahvaljujem. 

MARINA RAGUŠ: Hvala vama. Sledeći po amandmanu je gospodin Branko Lukić. Izvolite. 

BRANKO LUKIĆ: Hvala vam. Dobar dan, gospođo predsedavajuća, dobar dan potpredsednicima, kolegama poslanicima i građanima Srbije. Želim brz oporavak svim bolesnim koji su odsutni danas iz naše Skupštine. Mi ćemo takođe da glasamo protiv povećanja pretplate javnom servisu, pošto smatramo da bi neko se smatrao javnim servisom, mora da omogući dostupnost svim akterima političkog života u Srbiji, što apsolutno nije slučaj, čuli smo i od prethodnih govornika, a isto se odnosi i na našu poslaničku grupu, te je jasno da je to glasilo vladajuće partije. Naš pokret je apsolutno zabranjen na RTS-u. Takođe, kao što smo čuli i slažem se sa prethodnim govornicima, ta kuća se uopšte ne bavi ključnim temama za ovo društvo, sve pokušava da se sakrije, što je negativno, a čega u Srbiji sigurno ima dosta. Da bismo bili fer prema prozapadnim medijima, moramo da naglasimo da je naš pokret i tamo apsolutno zabranjen. Suma sumarum, iz nekog razloga pristup medijima koje finansira država i koje finansira Zapad su u istom stroju da blokiraju naš pokret. Zato smatram da nije na mestu opaska kolege poslanika Milivojevića da novinari sa RTS-a treba da se uče novinarstvu od novinara sa N1, nema tu niko sa kredibilitetom i nema niko da podeli svoje znanje ni na jednoj strani. Glavni mediji u Srbiji su izgubili svaki kredibilitet zaboravili su šta znači objektivno izveštavanje, i režimski mediji i prozapadni mediji svrstali su se sa SNN-om, BBS-jem, Slobodnom Evropom i sličnim i postali su deo propagandne mašinerije. Ali, da se vratimo tzv. medijskom javnom servisu. Čuli smo koje sve teme se nisu dotakli od prethodnih govornika, rekao bih da ne izveštavaju ni o egzodusu Srba sa Kosova koji je masovan poslednjih dana. Dakle, nema nikakve reči o tome. Danas smo postavili to poslaničko pitanje. Ne vidimo iz moje oblasti, recimo, ne možemo o tome ništa da čujemo na javnom servisu, zašto je dozvoljeno stranim tužiocima da vršljaju po našim pravosudnim organima. Ne vidimo ni zašto je dobro i zašto će pokrenuti Srbiju napred rudna renta od 3% do 5%, a da će samo 95-97% od kopanja litijuma ići stranoj firmi. Dakle, stav naše poslaničke grupe je da ne treba dozvoliti povećanje naplate takse za javni medijski sistem, pošto isto ne zaslužuju, kao ni samo ime javnog servisa. Hvala vam. 

MARINA RAGUŠ: Hvala vama, gospodine Lukiću. Sledeći po amandmanu je gospodin Uglješa Mrdić. Izvolite. 

UGLJEŠA MRDIĆ: Zahvaljujem, predsedavajuća, gospođo Raguš. Uvaženi predstavnici Vlade Srbije, ministri u Vladi, uvažena guvernerko gospođo Tabaković, uvažene kolege narodni poslanici, danas i svih ovih dana raspravljamo o jako bitnim temama. Ja bih svakako izdvojio nešto što je možda i najbitnije u ovom sada trenutku za srpski narod, to je Deklaracija o zaštiti nacionalnih i političkih prava i zajedničkoj budućnosti srpskog naroda. Imali smo prilike ovih dana da čujemo i od predstavnika Vlade Srbije i mojih uvaženih kolega iz poslaničke grupe „Aleksandar Vučić – Srbija ne sme da stane“ zbog čega je važna ova deklaracija. Nažalost, veći deo opozicije ne shvata značaj ove deklaracije, a ja bih samo podsetio, kada smo u funkciji članova Parlamentarnog foruma Republika Srbija – Republika Srpska nas nekoliko kolega bili prisutni na sednici Narodne skupštine Republike Srpske prošlog meseca, da je ta deklaracija usvojena u parlamentu Republike Srpske sa 62 glasa od 65. U razgovoru sa narodnim poslanicima iz Republike Srpske iz različitih stranaka, svi su pružili apsolutnu podršku predsedniku Republike Srbije Aleksandru Vučiću na svemu onome što radi za jedinstvo srpskog naroda, da li žive u Srbiji, da li žive u Republici Srpskoj. Mi građanima Srbije treba da prezentujemo i najvažnije stvari što se tiče ove deklaracije, a jedna od njih svakako je uopšte širenje te naše politike mira i stabilnosti. Dakle, ova deklaracija je promovisanje mira i stabilnosti i na području Srbije i Republike Srpske, Bosne i Hercegovine, celog Balkana i jugoistočne Evrope. To je i poštovanje Dejtonskog mirovnog sporazuma. Ova deklaracija i garantuje našu borbu i za opstanak Dejtonskog mirovnog sporazuma, a samim tim i opstanak Republike Srpske, kao jednog od dva entiteta. Takođe, ovom deklaracijom potvrđujemo našu borbu i za opstanak i punu podršku Rezoluciji 1244 Saveta bezbednosti Ujedinjenih nacija, što znači nastavak naše borbe da je Kosovo i Metohija južna srpska pokrajina. Ova deklaracija potvrđuje i našu borbu za brigu o srpskom narodu i na teritoriji Crne Gore i na teritoriji Severne Makedonije i na teritoriji Republike Hrvatske. Ova deklaracija garantuje da smo mi za zajednički život, najbolji mogući život prijateljski svih nacija koje žive na teritoriji Republike Srbije. Ja bih samo želeo da podsetim građane Srbije i prisutne poslanike i javnost da u Srbiji nikada nisu bili bolji odnosi između srpskog i bošnjačkog naroda, između srpskog i mađarskog naroda, između svih nacija. Ja razumem da ovim prekoputa iz opozicije smeta sve ono što je vezano za srpski nacionalni interes. Ja razumem da vi napadate Aleksandra Vučića i premijera Vučevića i prisutne ovde ministre i guvernera zato što se bore za jaku Srbiju i za očuvanje srpskih nacionalnih interesa, ali i interesa svih građana Srbije. Razumem vašu nervozu, ali bih vas zamolio da me pustite do kraja da govorim. Što se tiče deklaracije želim da istaknem još jednu jako bitnu stvar. Ova deklaracija je garant naše borbe za istorijsko pomirenje svih onih naroda na Balkanu koji imaju probleme u svojim odnosima. Ova deklaracija je naš odgovor da želimo istorijsko pomirenje i što bolje odnose i sa albanskim narodom na teritoriji Kosova i Metohije. Na kraju, želim da pružim punu podršku izboru za guvernera gospođe Jorgovanke Tabaković. Ona je svojim rezultatima pokazala jasno zašto je po treći put predložena, zašto je predložio predsednik Republike Aleksandar Vučić, jednom rečju najbolji predlaže najbolje. Želeo bih na kraju da pružim podršku za sve tačke dnevnog reda, posebno za izveštaje DRI, Agencije za sprečavanje korupcije, Komisije za hartije od vrednosti i da se zahvali vama ovde prisutnim ministrima i potpredsednici Vlade Ireni Vujović, svim ovde prisutnim drugim ministrima i onim koji su se borili ovih dana. Jasno odgovorili opozicije i javnosti, sve ono što se tiče najbitnijih tema. Da poželim brz oporavak premijeru Milošu Vučeviću i ministru Goranu Vesiću. Vama što se smejete kada je neko bolestan to govori o vama. Ja želim na kraju da istaknem da smo u jednoj dostojanstvenoj raspravi ovih dana sa strane ministara u Vladi Republike Srbije, guvernerke i mojih kolega iz poslaničke grupe predvođene predsednikom Milenkom Jovanovim, jasno pokazali koja je razlika između nas i vas. Vi napadate sve ono što je dobro za Srbiju, vi napadate sve ono što je vezano budućnost našeg naroda, a s druge strane mi koji podržavamo politiku Aleksandra Vučića jasno pokazujemo javnosti šta je nama na prvom mestu. Nama je Srbija na prvom mestu. Živela Srbija! 

MARINA RAGUŠ: Po Poslovniku, gospodin Radomir Lazović. Izvolite. 

RADOMIR LAZOVIĆ: Predsedavajuća i vi ste primetili da ovde brojni poslanici govore o dnevnom redu, ali prethodni govornik je povredio član 106. koji upravo to kaže, da se treba govoriti o dnevnom redu. Na dnevnom redu su amandmani o povećanju pretplate za RTS, pa ako može da se objasni kakve ovo sada ima veze sa tim pitanjem? Ja razumem da je možda on spremio to, pa nije stigao juče, ali ipak je na vama da ga upozorite. Na vama je da mu kažete da još uvek važi ovaj Poslovnik, da bi možda mogao da se drži teme dnevnog reda, ako svi ostali to rade. Razumem da je njemu neophodno da kaže kako da se busa u grudi junačke, da se pomene Srbija 70 puta, pa da valjda onda tako neko dobije privid da se možda zaista bave interesima Srbije, ali nažalost to nije sada na dnevnom redu. Na dnevnom redu je povećanje pretplate za RTS na kome ne možete da vidite ni to da se dešavaju protesti širom zemlje zbog protivljenja građana iskopavanja litijuma. Ne možete da vidite ni šta se dešava sa 400.000 ljudi koji odlaze iz Srbije tragajući za boljim životom. Ne možete da vidite da nam je zemlja zagađena, da nam je cela u deponijama, da nam je vazduh zagađen, da su nam reke zagađene i brojne druge teme koje bi trebalo da se vide na Javnom servisu. Molim vas da ukažete i njemu i drugim govornicima da se držimo teme dnevnog reda. Hvala vam. Ovih 30 sekundi što mi je ostalo evo dajem kao doprinos da se … 

MARINA RAGUŠ: Vi znate da ste upravo zloupotrebili Poslovnik. To je bila klasična replika. Ne brinite, od vremena vaše grupe, na osnovu člana 103. stav 8. Na isti način kako ste vi obrazlagali ovaj amandman, gospodin Mrdić je obrazložio svoj stav. On je protiv amandmana. Vi insistirate da se pridržavamo Poslovnika. Šta radite sada? Ja vam dajem objašnjenje. Vi polemišete sa mnom i kršite Poslovnik. Da li želite da se Skupština izjasni u danu za glasanje? Doktor Lutovac. Izvolite. 

ZORAN LUTOVAC: Kolega je stvarno govorio van dnevnog reda. Član 108. Kolega Lazović je potpuno upravu. S druge strane nije bilo uredu što se dobacivalo, kao što se sada dobacuje meni. Mislim da je treba da opomenete sve one koji su prekidali ovo jako interesantno izlaganje kolege. Hvala vam. 

MARINA RAGUŠ: Po Poslovniku da li ima još neko, ili da nastavimo sa radom? Nema. Ministar Starović. Izvolite. 

NEMANJA STAROVIĆ: Poštovani narodni poslanici, mnogo toga je rečeno u dosadašnjem toku rasprave. Za mene je potpuno razumljivo da će poslanici opozicije se uvek izjašnjavati protiv predloga koji podrazumevaju neku vrstu povećanja dažbina prema građanima, čak i kada se radi o zaista minimalnom povećanju televizijske takse od svega 50 dinara. Ono što smatram da nije dobro, pa nije ni korektno da se u diskusiji iznose podaci koji nisu tačni i koji mogu da dovedu u zabludu sve one koji prate tok skupštinskog zasedanja. Pre toga moram da se veoma kratko osvrnem na primedbe koje su se ticale uređivačke politike javnih medijskih servisa Srbije. Naime, ukoliko neko ima razloga da bude suštinski nezadovoljan uređivačkom politikom, prevashodno RTS, to smo svakako mi koji smo članovi Vlade Republike Srbije, kao i kolege koji su poslanici vladajuće koalicije. Svi mi moramo znati da RTS i RTV svoju uređivačku politiku utvrđuju na jedan sasvim nezavisan način, da na to ne možemo da utičemo ni mi iz Vlade, ni poslanici vladajuće koalicije, ali svakako ne ni poslanici koji sede u opozicionim klupama. Ukoliko želimo da imamo javne medijske servise u našoj državi mi moramo obezbediti stabilan i održiv sistem finansiranja. Tri su modela koja postoje. Jedno je putem prikupljanja taksi, drugi subvencijama iz budžeta Republike Srbije i treći mešoviti model. Mi smo se opredelili za ovaj prvi model kako bi isključila, dakle, svaka čak i teoretska mogućnost uticaja izvršne vlasti na uređivačku politiku javnih medijskih servisa. Upravo zbog toga smo 2021. godine kada je utvrđena dosadašnja visina takse od 299 dinara u potpunosti ukinuli sve subvencije iz budžeta Republike Srbije. Ono što smo mogli čuti tokom diskusije, na šta se zapravo osvrćem, jeste jedna čudna matematika koji su pojedini poslanici izveli, rekavši, da eto sada sa povećanjem od tih 50 dinara, televizijska taksa raste za 16,6% te da bi penzioneri da bi mogli da podmire to poskupljenje morali da imaju takođe povećanje od 16,6%, odnosno da je prosečna penzija morala da poraste za 4.000 dinara. Naravno, da je to netačno i naravno da to predstavlja nekakvu čudnu matematiku koja nikome nije zapravo do kraja razumljiva, da zbog povećanja od 50 dinara mesečno je potrebno da prosečna penzija poraste za 4.000 dinara kako bi se to moglo podmiriti. Ali, da stvar bude interesantnija, dakle, već sam spomenuo da je taksa od 299 dinara ta visina utvrđena 2021. godine, sada se povećava, držimo se procenata 16,6 u međuvremenu prosečna penzija u periodu od 2021. godine do 2024. godine je porasla za 57,8% nominalno, a ako računamo i faktor inflacije, realno povećanje je 19,8%. Dakle u svakom slučaju čak i kada posmatramo procente ne držimo se tog apsolutnog iznosa od 50 dinara, penzije su značajno više, rasle u prethodne tri godine, nego sada kada govorimo o stopi kojom se usklađuje, dakle, i koriguje cena televizijske takse. Kada već spominjemo rast penzija, uvek je dobro ponoviti da će svi naši stariji sugrađani, penzioneri imati priliku da već od početka naredne godine dobiju dodatno povećanje penzija koja će biti procentualno u dvocifrenom iznosu, dakle, svakako preko deset procenata, a uz sve podatke koje sam naveo, naravno, nismo uračunali jednokratne pomoći koje se periodično spram budžetskih mogućnosti isplaćuju. Hvala vam. U sve podatke koje sam naveo nismo uračunali jednokratne pomoći koje se periodično, spram budžetskih mogućnosti, isplaćuju. Hvala vam. 

MARINA RAGUŠ: Hvala vama, ministre Staroviću. Na član 2. amandman je podneo narodni poslanik Vladimir Pajić. Primili ste izveštaje Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč ima gospodin Pajić. Izvolite. 

VLADIMIR PAJIĆ: Bilo je samo pitanje vremena kada će vaša vlast ponovo da zavuče ruke u džepove građana. Aranžman vezano za javni medijski servis je sledeći. Građani moraju da plaćaju propagandu i prenose funkcionerske kampanje, s jedne strane, zbog vaše loše ekonomske politike, prvenstveno, katastrofalnog trošenja javnog novca i bahatog rasipništva. Umesto da ukinete ovu pretplatu ili taksu, kao što ste i obećavali, ili da cena bude simbolična, kao što to mi ovim amandmanom predlažemo, vi ste se drznuli da na tri nedelje pre početka školske godine tu cenu povećavate. Ne zadovoljavajući se time što građani države Srbije već plaćaju ogromne poreze i ogromne namete, što je akciza na gorivo hendikepirala naše društvo, posebno našu privredu, što ste uzimali penzije kako je vama bio ćef, a onda vaš šef to deli u izbornoj kampanji kao nekakav svoj lični poklon građanima, sada udarate na ono što je najranjivije, a to je životni standard naših najsiromašnijih građana. Životni standard s kojim vi svi u vlasti više nemate nikakve veze, zato što ste se od tog standarda odlepili, upravo zahvaljujući tome što ste na vlasti. Vi jedete na tuđ račun, vi pijete na tuđ račun, vi se vozite na tuđ račun. Sada, što je najgore, pokušavate da greške pravite na tuđ račun. I još imate smelosti da od nas tražite podršku za tako nešto. Na to nemate pravo i za to bi trebalo da imate stida. 

MARINA RAGUŠ: Sledeći po amandmanu ima reč gospodin Aleksandar Marković. Izvolite. 

ALEKSANDAR MARKOVIĆ: Zahvaljujem, gospođo Raguš. Uvaženi članovi Vlade, uvažena guvernerko, koristim priliku da poželim brz i uspešan oporavak Milošu Vučeviću kao premijeru i Goranu Vesiću, ministru i želeo bih vas, gospođo Vujović, kao potpredsednicu Vlade da zamolim da im prenesete želje nas poslanika iz SNS. Dame i gospodo narodni poslanici, uvek kada govorimo o bilo kom predlogu zakona ili predlogu izmena i dopuna nekog zakona, trebalo bi da imamo u vidu kakve će on benefite imati prvenstveno za građane Srbije. Mislim da je to osnovni postulat, kada je reč o različitim politikama koje zastupamo, kada je reč o različitim politikama za koje smo se opredelili, kada je reč o različitim politikama koje vodimo. Međutim, nije, gospođo predsedavajuća, politika kada napišete bezbroj amandmana u tekstu - briše se, samo da bi podneli te amandmane i dobili na taj način, kako ja to volim da kažem, dva besplatna minuta, da promovišete neke vaše stavove koji, po običaju, nemaju nikakve veze sa samim predlogom zakona, niti sa amandmanom tog zakona na koji ste podneli amandman - briše se. To je nešto što nije politika. To je jako lako. To može svako da uradi. Kao što nije politika kada za desetine i desetine i stotine kilometara auto-puteva, puteva, pruga, brzih saobraćajnica, kažete - ne, to nije dobro za Srbiju, ne, to je nepotrebno, ne, to je potpuno bez veze, to neće ništa doprineti građanima, privredi, itd. Kao što nije politika kada uporno ponavljate, i to radite danima već u ovoj raspravi, da je 330 evra ili oko 330 evra, koliko je nekada bila prosečna plata u Srbiji, zapravo bolje nego danas, kada je preko 800, po zvaničnim podacima. Ja sam predložio da se ovaj amandman ne prihvati, da budemo protiv ovog amandmana koji glasi - briše se. Nemojte da govorite da nisam u temi dnevnog reda. Nije politika kada je 150 evra nekadašnje minimalne zarade, kažete da je to bolje i više nego danas, kada je preko 400 evra. Nije politika ni kada dovedete ni Rio Tinto, baš vi, dovedete Rio Tinto u Srbiju, to predstavite kao vrhunsku razvojnu šansu za Srbiju, kao da je to nešto što je mnogo dobro za Srbiju, naravno dok ste bili na vlasti, a onda padnete sa vlasti, zato što ste dozlogrdili građanima Srbije, odete u opoziciju i onda isti taj Rio Tinto napadate i nama spočitavate odgovornost. Ja ne tvrdim da je to ekološki, zato što ne znam, nisam stručan čak, ne razumem se, ali struka će reći. Takođe nije politika kada izađete na izbore i dožitivte neuspeh, potpuni neuspeh i neću da kažem debakl, decembar 2023. godine se nije desio debakl, postigli ste jedan pristojan rezultat, ali svakako neuspešan i nije politika kada doživite takav neuspeh, kažete bila je izborna krađa, loši uslovi, nije bilo uslova, a ono njihovi uslovi u pitanju. Izborni zakoni koje su ili oni doneli ili koje smo mi posle menjali na njihovu inicijativu, ali kao što nije politika kada proglasite bojkot izbora kao unapred pripremljeni alibi za izborni debakl koji se desio u junu ove godine. Konačno, dame i gospodo, nije politika ni kada za Deklaraciju o nacionalnim i političkim pravima i zajedničkoj budućnosti srpskog naroda kažete kako je to, citriraću vas, propagandni panflet ili tako nešto i time se direktno pridružite kanonadi napada koji stižu iz Sarajeva, Zagreba iz Prištine, mislim političkog Sarajeva, direktno se pridružite kanonadi svakodnevnih napada i uvreda koje stižu odavde. Ista argumentacija, isti narativ, iste rečenice. Ja možda i mogu da imam neko razumevanje, prosto smo navikli da svakog dana iz Sarajeva, Prištine stižu napadi i na predsednika Vučića, i na predsednika Dodika, i na Vladu Srbije, ali ne mogu da razumem srpske političare ili političare u Srbiji koji istom argumentacijom napadaju ovu deklaraciju sa Svesrpskog sabora. Šta vam smeta toliko? Kako je moguće da smo došli u ovakvu situaciju i jedino što mi je drago, drago mi je što smo u raspravi o ovoj deklaraciji konačno pale maske. Potpuno su pale maske, potpuno su otkrivene pozicije svih politčkih terana, na domaćoj političkoj sceni i danas vidimo da postoje političke partije koje apsolutno dele argumentaciju vladajućeg režima u Sarajevu i Prištivni, ako hoćete i to je dobro reći građanima i to je neki su za deklaraciju sa Svesrpskog sabora, o nacionalim i politčkim pravima i zajedničkoj budućnosti srpskog naroda, a neki su za rezoluciju o Srebrenici. Neki od njih su i podnosioci predloga rezolucije o Srebrenici koja doduše nikada nije došla na dnevni red i dobro je, ali postoje politički faktori u Srbiji koji se zdušno zalažu za rezoluciju o Srebrenici. Da ne trošim dalje vreme, naveo sam šta je to što nije politika a što dolazi preko puta nas. Ono što jeste politika i dobro je što ste to pitali, politika je ono što radi Aleksandar Vučić. Zahvaljujem se na podršci. Politika je kada iz jedne zemlje koja je bila na kolenima, koja je bila pred potpunim bankrotom 2012. godine, danas ste u situaciji da izgradite stotine i stotine km auto puta, puteva, pruga i brzih saobraćajnica i ostalih kapitalne infrastrukture, da podignete plate, penzije i da nastavite sa ubrzanim ekonomskim oporavkom naše zemlje i da od Srbije, napravite pristojnu i modernu evropsku državu. Zahvaljujem. 

MARINA RAGUŠ: Pre nego što vam dam reč, za sva ova dobacivanja, po Poslovniku, vi znate da su to razlozi za opomenu, jer ste dobacivali i niste prestajali. Naravno, nećete dobiti opomenu, ali pošto insistirate na radu po Poslovniku, čisto da vas podsetim. Po poslovniku, gospodin Dalibor Jekić. 

DALIBOR JEKIĆ: Poštovana predsedavajuća, ja bih vas zamolio, član 27. da ga poštujete. Hoću da vas pitam da li je amandman na taksu ili je nešto drugo? Da li ćete dopustiti i dalje da se pravi cirkus od ovog amandmana ili ćete da raspravu usmerite na ono što je sada trenutno na dnevnom redu? Vrlo često čujete dobacivanje sa ove strane, a ne čujete sa druge strane. Molim vas da dosledno primenjujete ovaj Poslovnik i da vratite diskusiju na amandman. 

MARINA RAGUŠ: Da li želite da se Skupština u danu za glasanje izjasni o ovome?

DALIBOR JEKIĆ: Ne.

MARINA RAGUŠ: Molim službu da mi samo dostavi stenogram izlaganja gospodina Jekića danas, pa da uporedimo vezano za ovo što ste rekli šta je izlaganje po amandmanu. Pre nego što gospođi Kučević dam reč, da vas podsetim na član 158 - narodni poslanici koji nisu članovi poslaničkih grupa međusobnim dogovorom određuju najviše tri učesnika u pretresu u pojedinostima koji imaju pravo da govore svako po jednom do pet minuta. Ako se ne postigne međusobni dogovor, pravo da govore po jednom do pet minuta imaju tri narodna poslanika koja se prva prijave za reč. Gospođa Selma Kučević. Izvolite. 

SELMA KUČEVIĆ: Zahvaljujem, predsedavajuća. Koleginice i kolege narodni poslanici, poslanici SDA Sandžaka će podržati ovaj predloženi amandman u danu za glasanje zato što je neprihvatljivo dodatno finansiranje Javnog medijskog servisa RTS-a i opterećivanje građana Republike Srbije, a sa aspekta i perspektive Bošnjaka u Srbiji ovo pitanje se odnosi na niz diskriminartornih praksi i nedostataka koje direktno utiču na Bošnjake u ovoj državi. RTS kao javni servis bi trebao da služi svim građanima ove države, takođe i svim nacionalnim zajednicama. Međutim, u praksi je to potpuno drugačije. Jedan od ključnih problema jeste potpuni nedostatak informacija na bosanskom jeziku na RTS-u. Bošnjaci nemaj pristup niti jednom informativnom, kulturno-zabavnom ili obrazovnom programu na svom maternjem jeziku putem Javnog servisa. Ovo nije samo pitanje praktične nedostupnosti informacija, već dublje pitanje identiteta i priznavanja jezičkih prava. Alarmantno je to što jezna zahtev Bošnjačkog nacionalnog veća za osnivanje redakcije na bosanskom jeziku reakcija bila takva da je, prosto, zadirala u negiranje bosankog jezika kao maternjeg jezika Bošnjaka. Ovaj akt nije samo ignorisanje Zakona o zaštiti prava nacionalnih manjina, već je i ignorisanje univerzalnih ljudskih prava i međunarodnih konvencija koje Srbija kao država treba da poštuje. Diskriminacija koju RTS sprovodi nad Bošnjacima nije samo moralno problematična, već i pravno sporna, jer je Poverenica za zaštitu ravnopravnosti nedvosmisleno utvrdila da je RTS diskriminisao Bošnjake, ali, uprkos tome, nema vidljivih koraka ka ispravljanju ili kažnjavanju odgovornih. Ovo je direktno suprotno ustavnim i zakonskim obavezama Srbije, kao i njenim međunarodnim obavezama prema zaštiti manjinskih prava. Dodatno politička dimenzija ovog problema izražena je i kroz tretman Stranke demokratske akcije Sandžaka kao parlamentarne stranke koja, mimo izborne kampanje, nema niti jedan jedini minut na ovom javnom servisu. Takođe, doživeli smo jedno sistematsko kažnjavanje naše stranke prilikom jedne od izbornih kampanja zbog negativnog izveštavanja. To nije samo pitanje pristrasnosti ili loše novinarske prakse, već se na ovaj način dovodi u pitanje integritet Javnog servisa kao nepristrasnog informacionog izvora. U kontekstu Zakona o finansiranju RTS-a, postavlja se legitimno pitanje zašto bi Bošnjaci ili bilo koji predstavnici bilo koje nacionalne zajednice podržali dalje finansiranje institucije koja otvoreno zanemaruje njihove interese, negira njihov jezički identitet i aktivno doprinosi političkoj marginalizaciji. Stoga kao predstavnik Bošnjaka i SDA Sandžaka ja ne mogu podržati ovaj zakon sve dok se ne reše fundamentalni problemi diskriminacije i nepravde koju RTS perpetuira i zato pozivam sve predstavnike Bošnjaka, ali i ostalih nacionalnih zajednica, jer znam da su generalno nezadovoljni zastupljenošću na ovom Javnom servisu, dakle, da se pridruže u odbijanju podrške ovakvom zakonu sve dok se ne postigne pravično rešenje koje uključuje poštovanje jezičkih prava i ukidanje svih oblika diskriminacije na ovom Javnom servisu. Zahvaljujem. 

ANA BRNABIĆ: Hvala vam. Po amandmanu, narodni poslanik Radomir Lazović. Izvolite. 

RADOMIR LAZOVIĆ: Hvala, predsedavajuća. Dakle, koristiću vreme šefa poslaničke grupe. Očekivao sam da ćemo od vlasti čuti možda još neko objašnjenje zbog čega se povećava pretplata RTS-a. Ja pred sobom imam neke od izveštaja o monitoringu Javnog servisa i to su otprilike sledeći navodi – potpuna cenzusa opozicije, izostanak bilo kakve kritike predsednika i Vlade. Govori se o RTS-u, naravno. Zatim, osnovna karakteristika izveštavanja o društvenim temama, dakle, ne samo o političkim, jeste odsustvo suštinske kritike na račun vlasti, jednostrano izveštavanje, pa evo opet u Dnevniku 2 primetno odsustvo kritike. Prilozi su nepotpuni, neizbalansirani, najčešće provladino orijentisani, bez pružanja šire slike i konteksta događaja. Kada se govori o jutarnjem dnevniku, nijednom nije bio gost koji je kritički orijentisan prema vlasti ili stanju u društvu. U rubrici „prelistavanje štampe“ najčešće se iščitaju naslovi provladino orijentisanih listova. Gosti su uglavnom provladino orijentisani i govori se o tome da je to jedan od klasičnih primera cenzure. S druge strane, dakle, kada govorimo o političkom smislu, nema prostora za nekoga ko predstavlja drugačije mišljenje u programu RTS-a, ali nema prilike da se govori ne samo o političkim, nego i društvenim pojavama koje su važne. Dakle, očekivao sam da bi neko iz vlasti došao i rekao od kog je značaja to povećanje RTS pretplate, da li će se za tih dodatnih 50 dinara raditi i ono što je do sada trebalo da se radi po zakonu i Ustavu, da li će se govoriti o nezapamćenoj uzurpaciji ustavnih ovlašćenja od strane predsednika države, što je ušlo u brojne izveštaje međunarodnih organizacija OEBS-a, ODIHR-a, Evropskog parlamenta. Ne znam kome vi verujete, ali koga kod da pročitate, on govori o tome. Da li će se govoriti na RTS-u o tome da su izbori bili pokradeni, a za sledeće se ne radi priprema, ne rade se ispunjavanje ODIHR-ovih preporuka? Da li to može da nađe… da li je to značajna tema o kojoj će se možda govoriti na RTS-u? Da li će se na RTS-u nakon povećanja pretplate možda govoriti o tome da nam iz Srbije odlaze ljudi, da je za vreme vladavine SNS-a otišlo oko 400 hiljada građana za boljim životom? Da li bi možda mogli da čujemo na RTS-u da je celokupan državni sistem podređen nezakonitom bogaćenju malog broja pojedinaca, da nam je ekonomska nejednakost jedna od najvećih u Evropi, da veliki broj ljudi jedva izdržava egzistenciju, ne može da sebi obezbedi… dok ljudi, uglavnom povezani sa Srpskom naprednom strankom, žive odličan život, najbolji ikad? Da li će se možda čuti kritika na to da se ne približavamo EU? Znam da bi neki voleli da se to nikad i ne desi, jer mogu da na ovim standardima krađe izbora, kontrole medija i nedostatka vladavine prava zauvek zapravo vladaju? Da li ćemo na RTS-u za tih dodatnih 50 dinara povećanja pretplate moći možda da čujemo da nam je životna sredina ugrožena, da nam je ugrožena nekontrolisanim zagađenjem iz energetskih i industrijskih postrojenja koje nema ko da kontroliše? Da li ćemo čuti možda na RTS-u kada se poveća ta pretplata da nemamo preradu otpadnih voda, da nam se pod ovom idejom projekta „Čiste Srbije“ zapravo podvaljuje jedna zastarela tehnologija? Da li ćemo možda čuti na RTS-u koliko ima divljih deponija kada povećamo tu pretplatu? Hoće li se nakon povećanja pretplate čuti da nam je zagađena i voda i vazduh i zemlja i da jedemo otrovnu hranu koja dolazi iz te zemlje kada se poveća ta pretplata? Hoće li neko ustati od vladajućih poslanika i reći da nam je potrebno povećanje pretplate da bi pričali o tome da nam se prirodna bogatstva rasprodaju multinacionalnim rudarskim kompanijama, da je cela Srbija zbog toga ustala i da izlazi na proteste ne bi li se toj ideji suprotstavila? Da li za to povećavamo 50 dinara pretplatu? Da podržimo onda ako je tako? Hoće li se nakon povećanja pretplate desiti da govorimo o kvalitetu obrazovanja i o tome kako smo propustili šansu nakon masovnih ubistava u maju prošle godine da nešto zaista uradimo, nego ste tada govorili da sistem nije zakazao i da je zapravo sve u redu, da treba samo nastaviti istim putem? Hoće li se za to koristiti to povećanje RTS pretplate? Da li ćemo ako povećamo RTS pretplatu govoriti o radnim pravima naših ljudi koji rade najviše u Evropi, najduža radna nedelja? Da li će se možda reći nešto o tome da na ovim vrućinama ljudi ginu, da su nezaštićeni, da bi možda trebalo smisliti neki odgovor na klimatske promene koje se dešavaju i na koje nemamo nikakvu ideju kako da se zaštitimo nego gledamo u nebo i plašimo se najvećih kiša, plašimo se iznenadnih požara svake godine? Sve ih je više. To su posledice klimatskih promena. Hoće li se o tome pričati kad se poveća ta pretplata? Da li će se kad se poveća pretplata govoriti da treba možda da prisnije sarađujemo sa komšijskim državama, da širimo u regionu saradnju, da ne izazivamo sukobe, da treba da pogledamo jednim drugačijim očima na naše komšije, komšijske narode sa kojima treba da živimo u slozi i miru? Da li će se za to koristiti povećanje pretplate? Ako hoće, dajte da podržimo to, ali neće, kao ni što do sada nije, kao što ste i do sada kršili i Ustav i zakone koji su uređivali ovu oblast, pa smo došli do toga da nam je RTS tamo gde jeste danas, da ne vredi ni ovu pretplatu koju ima sada, a kamoli povećanje pretplate i zato je Zeleno levi front i tražio da se ovo ne radi, da se ne povećava pretplata, već da se RTS uvede u svoje zakonske osnove, da radi ono što mu je posao i da nam donese da imamo zaista pravi javni servis, a ne da danas, dok traje Olimpijada ili dok smo imali Evropsko prvenstvo u fudbalu, dva miliona ljudi je gledalo utakmice reprezentacije, dva i po miliona, izloženi su gomili reklama kladionica i kockarnica. Koliko maloletnika je gledalo te prenose? Jel za to plaćamo pretplatu? Jel može, ako već plaćamo pretplatu, da nemamo reklamiranje kockarnica? Zato je Zeleno levi front predložio zakon kojim se zabranjuje reklamiranje kockarnica u svim programima kao što je zabranjeno reklamirati duvanske proizvode ili žestoka alkoholna pića, zato što imaju posledice. Posledice kockanja su te, reklamiranje kockanja su te da imamo trista hiljada ljudi koji su zavisnici od kockanja, najbrža rastuća zavisnost, jednako štetna kao i zavisnost od supstanci. Ogroman problem za mlade i za siromašne, ljudi upadaju u dužnička ropstva. Razmislite o tome pre nego što budemo govorili o povećanju pretplate za RTS. Razmislite o tome za šta nam služi javni servis. Jel može neko iz vlasti da ne priča van dnevnog reda, nego da objasni da li će se možda za nešto od ovoga koristiti ta pretplata i zašto neće? Hvala. 

ANA BRNABIĆ: Hvala. Reč ima Milenko Jovanov, replika. 

MILENKO JOVANOV: Prvo, ne pada mi na pamet da govorim u ime RTS-a, niti mi pada na pamet da ja branim RTS. Na RTS-u su oni urednici koje ste vi stavili još davnih godina, kako su radili onda tako rade i sada i jednako smo nezadovoljni kao i vi, ali ste rekli neke stvari koje su vrlo važne i o kojima želim da govorim. Jedno od njih je da smo u prošlom. 

RADOMIR LAZOVIĆ: Ko te finansira?

MILENKO JOVANOV: Narod iz budžeta, a ne Haki Abazi kao vas. Sad ozbiljno. Dakle, slažem se sa vama. Propustili smo priliku ozbiljno da razgovaramo prošle godine u ovo doba. Između ostalog, i zbog vas, jer ste pokušali da zloupotrebite tragediju koja se desila za politički napad. Kao što vidite, nešto slično se dogodilo u Hrvatskoj i niko nije pokušao ništa. Međutim, godinu dana kasnije, medij kome verujete je objavio nešto o čemu smo pokušali da vam govorimo prošli put. Na naslovnoj strani tabloida „Danas“, regionalna tema, „Influenseri vaspitavaju decu umesto roditelja“. I to jeste nešto o čemu svi zajedno treba da razgovaramo. Mi smo pokušali vama da ukažemo da nove generacije niti gledaju RTS i to o čemu pričate, niti prate rijalitije, niti ih briga za Narodnu skupštinu, nego postoje potpuno drugi kanali komunikacije za njih, a od kojih su itekako ugroženi, ali vi ste imali druge teme. Što se tiče priče oko alkoholnih pića, kladionica i tako dalje, i oko toga smo spremni da razgovaramo, ali kada izbacite taj bespotrebni pokušaj politizacije teme. Vi danas ne morate da imate kladionicu. Evo samo da čujete do kraja, nema potrebe da vičete, nema apsolutno potrebe da vičete. Dakle, u današnje vreme nemate nikakav razlog da fizički ulazite u kladionicu. Dakle, on-lajn sve funkcioniše i to je nešto što ne možete da sprečite. Ne možete da sprečite iz prostog razloga što će, ako ne postoje kladionice u Srbiji, biti registrovane negde drugde i isto tako će biti pristupačne. To je ono što je problem i ja nemam problem i sada želim. 

ALEKSANDAR JOVANOVIĆ: U kafanu mora da se uđe.

MILENKO JOVANOV: U kafanu mora da se uđe. Vi o tome, gospodine Jovanoviću, možete da nam svedočite, tako da to nije sporno. Samo nemojte da budete solo drinker. To je najgora vrsta. 

ALEKSANDAR JOVANOVIĆ: Ne, ja ću sa tobom.

MILENKO JOVANOV: Sa mnom u kafanu? Dobro. Može. Ne mogu da vas pratim, ali mogu da pravim društvo. Ovo jeste ozbiljna tema i ako hoćete ozbiljno da razgovaramo, onda hajde da je sagledamo ozbiljno, a ne da pokušavamo da politiziramo tamo gde politike zaista ne bi trebalo da bude. Najzad, što se alkoholnih pića tiče, da, i o tome treba voditi računa, jer neki mladi ljudi, recimo, mogu da se napiju, pa da se ispovraćaju, pa da upadnu u povraćku, pa da ih neko slika. To su ružne scene koje posle mogu da štete u životu. Hvala. 

ANA BRNABIĆ: Hvala. Reč ima Aleksandar Jovanović, po amandmanu. Izvolite. 

ALEKSANDAR JOVANOVIĆ: Nije po amandmanu, nego koristim vreme šefa poslaničke grupe. Ovako, gospodo nesnsnošljivi, poštovani građani Srbije koji pratite ovaj prenos, poslednja vest koja će zanimati sve vas. Dakle, „Eko straža“ je upravo objavila da će 10. avgusta, to je subota, u 19.00 časova, na Terazijama biti održan protest pod nazivom „Rudnika neće biti“. Koristim ovu priliku da pozovem sve građane Srbije koji su inače preplavili sve gradove ovih dana Srbije da tog dana svi dođu u Beograd i jasno pokažemo ovima što rade za „Rio Tinto“ šta narod misli o projektu raseljavanja našeg naroda iz Gornjih Nedeljica. Vama gospođo Đedović, vama gospođo Vujović, vama gospođo Brnabić, vama predsedniče ove zemlje Aleksandre Vučiću jedna poruka od svih nas – ekologija ante portas. Još imate vremena da se predomislite, da uradite isto ono što ste uradili pre dve godine – da povučete ovaj sramni potpis na ovo što ste potpisali sa vašim Šolcom. Vidimo se na ulici, ljudi. 

ANA BRNABIĆ: Hvala vam na ovom pozivu. Dobro je čuti, a takođe postoji taj moto – juče investitor, danas ekolog. Ne znam na koga se odnosi. Reč ima Milenko Jovanov. Izvolite. 

MILENKO JOVANOV: Dakle, samo da kažem građanima da je ovo scenario koji smo gledali nebrojeno puta. Prvi put ovaj scenario je primenjen u onim protestima „Jedan od pet miliona“. Dakle, organizuje se više protesta, nikad u istom danu, u celoj Srbiji zato što sele jedne te iste ljude u krug. Vama je smešno, a posle ćete videti sami kako će da se završi. Ja vam lepo kažem šta radite. To je onda bilo u slučaju, šta je bio drugi slučaj? Uglavnom su završili sa ovim, ne „Jedan od pet miliona“, nego „Srbija protiv nasilja“. „Stop krvavim košuljama“ je bilo prvo, pa onda „Jedan od pet miliona“, pa onda ovo poslednje itd. Uvek isto. Veliki broj malih skupova u malim mestima, potpuno nevažno koliko je ljudi prisutno, već je važno da se taj grad čekira, da se objavi lista mesta gde su ljudi ustali itd, onda jedan veliki skup u Beogradu, pa onda kreću šetnje, onda krenu pretnje – gotovi ste, blokirajte aerodrom, kreću da beže itd, i onda bude tropa i tu se sve završi, onda kukaju jedni na druge, ko je upropastio protest itd, itd. Ono što je, takođe, indikativno, i to se ponovo dešava je da nikada u početku ne izlaze oni. Znači, ove ljude nećete videti. Jedan je juče pokušao da se pojavi, pa ga najurili, dobro ga nisu išamarali. Dakle, pojave se neki drugi, oni su trenutno u drugom planu, ali mi čekamo strpljivo, pošto znamo kako ide scenario, ali kad-tad ćete morati da izađete na površinu vi, kad-tad ćete morati da se pojavite vi kao političari koji organizujete to sve, koji stoje iza toga svega i onda će da bude potpuni raspad, a vi ćete se međusobno optuživati ko je za to kriv. Ono što je interesantno da ste juče imali priliku da čujete jednog, ja ne znam gde pronalaze te ludake, koji je mrtav hladan izjavio u Kraljevu da je ova država posekla, pazite sad ovo, 40% šuma, ne 4%, ne četiri hektara ne 40 hektara - 40% šuma. Poštovani građani, izađete ispred kuće i tamo gde je bilo deset stabala treba da fali četiri. Ako ne fali četiri, onda vidite o kakvim se lažovima radi. Ovaj drugi lažov, ovaj drugi lažov obavio je kako ćemo da skladištimo nuklearni otpad i ne znam ni ja šta u Aranđelovcu. Lud čovek. To samo potpuno lud čovek, potpuna budala može tako nešto može da izjavi, ali potpuna budala. Ali, dobro, vi ste izabrali takve da vam se trenutno nalaze na čelu protesta, jer očigledno da potpune budale koje pričaju o nuklearnom otpadu i o 40% posečenih šuma izazivaju više simpatija od vas samih i zato ste vi i dalje u drugom planu. Ali, čekamo strpljivo da vi izađete u prvi plan i to će da se desi, a onda ćete da vidite šta će i kako taj narod da reaguje. Samo pazite da ne prođete kao jedan od vaših lidera Nebojša Zelenović juče u njegovom gradu. Tako da, sve ono što smo imali prilike da vidimo, ovo je peta repriza, valjda po principu ako dovoljno uporno budemo pokušavali jednom će da upali. E pa neće. Neće jer ni sada nemate politiku i narod vidi koliko ste licemerni i čuli su vrlo dobro pitanja koja je predsednica Skupštine juče postavili zašto ste dovodili Rio Tinto, zašto ste usvajali zakone po nalogu Rio Tinta, zašto ste radili sve što je trebalo da radite za litiju, a danas ste od jednom protiv. Dakle, jasno je svima da je ovo politička priča i nisu oni protiv litijuma. Oni su i danas samo jedino isključivo protiv Aleksandra Vučića i to je borba koju oni vode. Ne protiv litijuma, ne za zdravu životnu sredinu, nego protiv Vučića i za rušenje Vučića i to će pre ili kasnije biti jasno svima. Mi ćemo strpljivo čekati da to postane belodano. Hvala. 

ANA BRNABIĆ: Hvala vam. Reč ima ministarka Dubrovka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Hvala, predsednice, pa evo pošto ste najavili skup u Beogradu pitam se da li ispod Narodne skupštine ima nešto da se kopa, pošto koristite veoma nakaradno u prethodnom periodu reč „kopanje“ i time skrnavite rudarsku i geološku struku, a samim tim i 150.000 ljudi koji od nje žive u Srbiji? Znači, ako ste najavili Beograd možda da zatražite pitanje, evo i odgovorićemo, a rekli ste da ispod Skupštine ima navodno nešto da se kopa, pa evo da vam kažemo da u Šapcu nema istražnih prava i tamo ste govorili neistine. Takođe, u Topoli gde smo takođe čuli mnogo neistina u vidu iskopavanja istraživanja litijuma i drugih sirovina, pa smo objasnili da se u Topoli istražuje samo mermerisani krečnjak, građevinski kamen i to na samo šest istražnih polja. Juče je takođe postavljeno pitanje što se tiče Niškog okruga, pa je jedna poslanica izjavila da ima informacije da se istražuje litijum i u okviru Niša, pa evo da vam odgovorimo da apsolutno je i to neistina. Nema nikakvih istraživačkih radova kada je mineral litijum u pitanju u Niškom okrugu, a zapravo ima istraživanja u Niškom okrugu i to na samo tri istražna polja i to u opštinama Niška banja, Rašan i Svrljig. Što se tiče odobrenja za eksploataciju u Niškom okrugu, ima samo eksploatacija krečnjaka i jedno odobrenje za eksploataciju kalcita kao industrijske sirovine. Znači, upotrebljava se nakaradno i zloupotrebljava i rudarska struka i geološka struka. To su vitalne grane i bazne grane naše industrije koje su nam neophodne i za proizvodnju lekova i za pijaću vodu i za naftu koju koristimo za automobile svaki dan, za autobuse, za kamione, gas od koga se grejemo, za električnu energiju. Da vas podsetim da i dalje se oslanjamo na ugalj kao baznu energiju da imamo mnogo rudara koji su izgradili ovu zemlju i kojima treba da budemo zahvalni i da zaista malo više povedete računa, gospodo, kada pričate o kopanju nakaradno, kada koristite veoma pežurativne izraze za ljude koji vredno rade svaki dan, koji doprinose našem privrednom razvoju, koji se bore i koje vi vređate svakodnevno na tim tobož protestima i koje tobož organizuju ekološki zastupnici, a znamo vrlo dobro da su to u većini slučajeva oni koji su želeli da imaju korist određenu od pre svega projekta „Jadar“, ali nisu uspeli ili su želeli da se bave drugim investicijama, izgradnjom malih hidroelektrana, pa kada nisu uspeli onda su postali najveći pobornici, odnosno protivnici izgradnje malih hidroelektrana iako ih u Srbiji ima dalekostruko manje nego u bilo kojoj zemlji EU razvijenoj, uključujući i Sloveniju koja je u našem okruženju pa možemo da se poistovetimo. Želim zaista da iskoristim ovaj momenat da stanem u odbranu struke i pre svega i ispred svih inženjerskih komora i rudarskih i geoloških i fakulteta koji su nam preko potrebni da školuju decu za ovaj poziv i za ovu struku, koju već neko vreme unazađujete i zaista se sa mnogo malo poštovanja ophodite prema svim zaposlenima u ovoj struci kojih je preko stotine hiljada. Znači, imajte poštovanja za njihove porodice i za pre svega njihov svakodnevni rad koji nam je neophodan i koji nam je doneo i povećanje plata u određenim delovima Srbije, pre svega u istočnoj Srbiji. Pošto pominjete i memorandum o saradnji potpisan, koji, opet nemate šta da zamerite tom memorandumu, samo to ne želite da priznate, jer isto tako kao što ste doveli Rio Tinto u Srbiju, prvi bi voleli da ste mogli da ovakav jedan, i dalje ponavljam, sporazum iako je samo u vidu memoranduma, potpišete sa EU, koja ima najveće ekološke standarde i koja može u saradnji Srbija upravo sa EU da garantuje da ovaj projekat ili bilo koji drugi koji se tiče kritičnih sirovina može da se izvede po najvećim standardima i ekološkim i socijalnim i kada su u pitanju zaštita prava radnika, pre svega. Tako da bih vas zamolila da koristite proverene informacije, da pitate kada niste sigurni ili baratate informacijama koje nisu proverene i takođe da zamolim medije da to isto urade, jer je neodgovorno pre svega prema naših građanima da se ophodimo tako prema celoj jednoj struci koja nas je izgradila, othranila još od Srednjeg veka i koja nam je preko potrebna u budućnosti. Danas imamo nažalost sve manje i manje dece koja se interesuju za ove struke upravo zato što je skrnavite svaki dan i nakaradno pričate o nekakvom kopanju. Otvaranje bilo kakvog rudnika je višedecenijski proces, to smo ponovili više puta, i apsolutno se poštuju i zakoni i propisi kada je u pitanju izdavanje i istražnih prava, ali pre svega i eksploatacionih prava koja zahtevaju obimnu dokumentaciju, postupno pregledanje svake dozvole, svakog upita, celu investicionu tehničku dokumentaciju koja mora biti spremna. Znači, niko ništa ne radi napamet, niti radi nešto protiv građana svoje zemlje, niti mu pada na pamet da tako nešto radi. Pod lažnim stavovima braneći tobož čist vazduh i zemlju i čistu vodu zapravo jedini i osnovni cilj je da uradite ono što niste uspeli da uradite na izborima, a to je da dobijete podršku većine građana. Zato sada koristite sve ove metode i taktike i neistine pre svega da biste došli do tog jednog jedinog rezultata, ali nažalost, to se baš ne dešava tako. Tako da, još jednom apelujem na sve, i poslanike, i građane, i medije, i aktiviste, i kvaziaktiviste, i političare i politikante, da se dobro raspitaju, da provere, da traže informacije, dobiće ih. Apsolutno transparentno smo komunicirali svaki put kada je bilo koji deo Srbije u pitanju, kada su bilo koja istražna prava u pitanju ili eksploataciona prava, nemamo šta da krijemo od građana. Da, želimo da podižemo našu industriju, želimo da pratimo tehnološki razvoj, želimo da pomažemo kompanijama u Srbiji, domaćim kompanijama koje se bave razvojem, istraživanjem i tehnologija, kada su u pitanju i baterije i električna vozila, da, i to treba da radimo, treba da im pomažemo i treba da branimo našu industriju. Zato upravo moram da vas podsetim da kada ste doveli „Rio Tinto“ u Srbiju, 2001. godine, nije niko pominjao lanac vrednosti. Nije nikom palo na pamet da priča o lancu vrednosti, ni kada je menjan zakon 2006. godine niko nije pričao o lancu vrednosti, a to znači da dođemo do finalnog proizvoda u našoj zemlji, što ima najveću moguću ekonomsku korist za naše građane. Znači, to je cilj, i ponavljam, ne samo za Projekat „Jadar“, nego za bilo koji projekat, kada je u pitanju istraživanje i eksploatacija mineralnih sirovina. To je jedini put i tim putem, na svu sreću, većina građana shvata šta je i plan i ideja i zamisao uopšte, a da li će doći do te realizacije, pa to zavisi još od toliko faktora. Niko ne može ovde da da tu predikciju koliko će trajati procesi, da li će svi uslovi biti ispunjeni. Ako ne budu ispunjeni, onda projekta neće ni biti, jer neće imati gde ti proizvodi da se plasiraju, prosto i jednostavno. Moraju biti svi standardi zadovoljeni, pre svega ekološki, ali i socijalni, ali i kada su u pitanju prava radnika. I za to, da, najbolji partner jeste Evropska unija, jer oni imaju na svetu najviše standarde, kada su ova pitanja na stolu. Tako da, ja vas još jednom molim i apelujem, a pre svega zbog dobrog informisanja i istinitog informisanja naših građana, a i zbog poštovanja svih zaposlenih u rudarskom sektoru, da ne omalovažavate naše rudare, naše geologe, sve one inženjere i tehničare koji se bave ovim napornim poslom, ali i bravare i električare i ljude sa nižom stručnom spremom, znači svi koji rade u rudarskoj industriji. Nemojte to raditi. Imajte poštovanja za njih. Ako nemate za ljude koji sede u ovoj sali, imajte poštovanja za sopstvene građane, za struku kojom se bave, za struku koju brane, za struku koja nam je neophodna svaki dan. Hvala i nemojte da dobacujete. Hvala vam. 

ANA BRNABIĆ: Hvala vam. Reč ima Dejan Bulatović. Izvolite. 

DEJAN BULATOVIĆ: Poštovana predsedavajuća, poštovani ministri u Vladi Republike Srbije, poštovane poslanice, narodni poslanici i građani Republike Srbije, ovaj amandman apsolutno ne možemo da prihvatimo, jer bi on naštetio poslovanju RTS-a. Ali ja moram građanima Srbije, kao što je moj prethodnik iskoristio vreme da nešto kaže mimo svog amandmana, moram da kažem i pokažem građanima Srbije šta ne mogu da vide na RTS-u. E sada da vidimo o kome se šta i kako radi. Da krenemo. Da vidimo ko je taj čovek koji se zove Ninoslav Kovačević, zvani Ćuskija, da vidimo ko je taj čovek. Ja ovde imam original rešenje, kao što vidite, rešenje koje je Agencija za borbu protiv korupcije saopštila vezano za ovoga čoveka, koji je bio i predsednik Upravnog odbora Gradskog zelenila i kaže – mera javno objavljena tom čoveku jeste preporuka da se razreši sa javne funkcije predsednika Nadzornog odbora JKP Zelenilo grada Beograda. Da li je taj čovek bio u SNS-u? Pa jeste. Da li je gospodin Ćuta povezan sa SNS-om? Pa naravno da jeste. Pa to se vidi, najbolja prilika i slika je Ćuskija, koji je naravno kum gospodinu Ćuti. A ko je zapravo gospodin Kovačević? Da mi vidimo o kojoj se to ličnosti radi. Malo zagrebemo, kad ono, opa, izađe slika, jedna lepa velika slika, kad ono gospodin Ćuta sa Ćuskijom, sa Miroslavom Kovačevićem. Šta oni tu diskutuju? Šta mislite šta oni diskutuju? Oni diskutuju kako da sruše šumu, da poseku preko 400 stabala parka koji je bio namenjen deci, tamo igralištima za decu i gospodin Ćuskija, pogledajte šta on radi, gradi neverovatno veliku zgradu, na zgradi bazene, tamo se njegov kum Ćuta malo, kako da vam kažem, brčka, brčka se, uživa tamo na zgradi u bazenu i ko zna šta još tamo rade. Ko zna šta radi Ćuta na tim bazenima. Možete samo da pretpostavite. A da vidite kako je izgledalo to. Pogledajte kako je izgledala šuma, prelepi park, a zeleni Ćuta ćuti na svoga kuma, ne žali se, odjedanput mu zelenilo ne smeta. Neka se seče. Neka se ruši. Neka deca nemaju parkić. To ne smeta našem Ćuti. Jer, pobogu, naš prijatelj koji je osvedočeni veliki ekolog, koji je hteo uzgred, malo da znaju građani, malo je hteo da stavlja one reke u cevi, hajde, nemojte, građani Srbije, baš da zamerite, malo je to reka hteo da stavi u cevi, pa predsednik države nije to dozvolio i imamo, naravno, i te slike kako je prišao predsedniku da mu šapne koliko je to važno za Srbiju, baš te reke da idu u cevi, u mini hidrocentrale. I Ćuta je tad odjedanput, kada je predsednik rekao – ne može, da ne može da se na taj način uništava životna sredina, odjedanput Aleksandar Vučić postaje crn, ne valja, a do samo nekoliko dana dok je to tražio, Aleksandar Vučić je bio za njega svetinja, bio je sve i svja. Njegovi najbliži saradnici, Ćutini, bili su ozbiljni SNS funkcioneri. I sad kako to, šta se dalje dešava? Da mi vidimo da li to građani Srbije znaju, da vide ko je lažni ekolog Ćuta. Pa malo zagrebemo, to su sve javni dokumenti, sve to možete da vidite, naravno, kada pogledate, kad se malo zainteresujete u APR-u, pa malo pogledate u te neke sudske presude, sve to imate, znate, tamo javno, a malo da vidimo šta je to i kakva je to građevinska dozvola. Kakvu je to Ćuta obezbedio građevinsku dozvolu? Evo, ja sumnjam, Ćuto, da si ti obezbedio građevinsku dozvolu da se ruše ta drva, 400 i nešto drveća da se sruši, da se izgradi tamo neki ogroman objekat. Znate, građani, pošto Ćuta dođe u majici, pa kao – evo, ja sam taj koji predstavlja levicu Srbije, ja sam taj koji ne poštuje kravatu, mašnicu i kravaticu, pa ja dolazim u majici, ali mu ne smetaju bazeni. Ne smeta mu, građani Srbije, da jede kavijar tamo gore na tim bazenima. Ne smetaju mu i sve amoralne stvari koje se često dešavaju na tim bazenima. A znate šta je neverovatno? Kažu građani tamo koji žive, kaže – tamo padaju flaše od vinjaka. Kaže, samo vide malo-malo, preleti flaša. Da uradimo DNK, pa da mi vidimo da to nije slučajno Ćuta. Evo, pozivamo da mi vidimo da nije Ćuta bacio koju flašu baš sa tog bazena. I znate šta, građani Srbije, da samo dobro vidite o čemu se još radi. Ima tu i zabeležbe, pa da vidimo koja je čija firma. Čije su to firme? Ko su to sponzori gospodina Ćute i njegove organizacije? Ne možete verovati, ekološke. Bilo bi fer da on to pretvori u novu organizaciju i da se kaže – organizacija za uništavanje parkova, a da onda uzimaju pare da obezbede podršku nekim preduzećima, evo, mi se nećemo buniti, mi nećemo opstruirati, mi nećemo protestovati, ali vi morate da nas finansiranje, vi morate da nam date pare i mi ćemo da ćutimo. Onaj ko ne da pare, e protiv njega ćemo da protestvujemo, protiv njega ćemo da šurujemo sa raznim kriminalnim krugovima, da organizujemo proteste, pa ćemo sve da uradimo da rušimo ono što je jedino Srbiji važno, a to je budućnost. I, sad Ćuta Jovanović priča nama o jadaritu. Priča nama on šta je to i koliko je to loše. Pa, znate građani Srbije šta je tu loše? Loše je što pare ne idu u njegov džep, što Vlada Srbije i određeni ministri. Recimo, Irena Vujović, ministarka za ekologiju ima ogroman greh, jer neće Ćuti da daje pare da ćuti, jer neće Ćuti da obezbedi privilegije da se i dalje ruše određeni parkovi, da se grade građevinski objekti, da Ćuta ima malo više bazena, na raznim lokacijama u Srbiji. Irena Vujović je tu grešna. I, gde e vam duša Irena kad nećete našem Ćuti da pomognete da gradite, ili naša ministarka Handanović ili naš predsednik Vlade Republike Srbije ili još veći greh Aleksandar Vučić neće da prihvati ucene od Ćute i onih koji ga podržavaju. A ko ga to podržava? Ćutu? Ko ga podržava? Jel treba i o tome da pričamo? Ako Ćuta nastavi da priča na ovaj način, da zamajava, laže građane i izmišlja donećemo i druge fotografije, donećemo druge informacije, a puno toga kompromitujućeg imaš prijatelju. Bolje se pokrij ušima. Nemoj to da radiš. Prestani da lažeš, prestani da napadaš ove poštene ministre, prestani da pominješ ime Aleksandra Vučića, bre čoveče jer sve što si ti izrekao je čista laž. Da građani znaju, poznajemo se nas dvojica, kada ste vi pili vinjak za istim stolom, ja sam pio sok, to vi jako dobro znate. Samo se vi smejte. Ja nisam neko ko baca vinjak, evo čak i njegovi poslanici podržavaju. Pogledajte, građani čak i oni iza Ćute, da Đuta ne vidi, podržavaju ono što ja kažem. Sramota je. Samo polako, šta je bilo? Jel boli istina? Pa, znam da boli, ali građani Srbije treba da znaju, Srbija treba da zna ko je Ćuta, ko je lažni ekolog. Srbija treba da zna da se niko nikada neće predati sa ove strane njima, da ćemo uvek pobeđivati, da će građani Srbije uvek podržati nas, a ne njih, jer nema laži, nema prevare. Na ovoj strani se bori za Srbiju. Ovde su ljudi borci i ovde su ljudi koji se ponose sa svojim predsednikom Aleksandrom Vučiće, sa svojom Vladom, sa svojim ministrima i sve nas je sramota vas, vas lažovčine jedne. Hvala vam. 

ANA BRNABIĆ: Hvala. Reč ima Zoran Lutovac, po Poslovniku. 

ZORAN LUTOVAC: Član 107. Poslanik se direktno obraća, a vi ste to ignorisali, drugom poslaniku, ne možete to da ignorišete. U drugim slučajevima vi intervenišete, sada niste intervenisali, dozvolili ste i da vređa i da se direktno obraća, a isti član pre toga ministarka, umesto da polaže račun poslanicima, ona ovde drži lekcije, proziva, to ne smete da dopustite. Vi ste predsednica svih poslanika i morate da zaštitite se poslanike. Ne možete da dozvolite da predstavnik izvršne vlasti drži lekcije i tako se ponaša prema poslanicima. 

ANA BRNABIĆ: Da se izjasnimo u danu za glasanje? 

ZORAN LUTOVAC: Ne. 

ANA BRNABIĆ: Ministar u Vladi Republike Srbije Dubravka Đedović Handanović je dala izuzetno relevantne informacije koje su potrebne svim građanima Republike Srbije. Ako je problem to što su te informacije odgovor na sve neistine koje su se čule ovih dana i u Skupštini i nažalost na ovim protestima, da neko nešto negde kopa, da ima istraživanja tamo gde nema ni jedno istraživanje i to je onda problem da se čuje, ja mislim da to treba da se čuje. Ja čak mislim da to mora da se čuje. Tako da to je ono što je radila ministar u Vladi Republike Srbije. Reč ima Aleksandar Jovanović. Izvolite. 

ALEKSANDAR JOVANOVIĆ: Dakle, ovako, znači za vas je Ratko Ristić, profesor lopov, za vas su akademici takođe neznalice, ja sam, evo, Bulatović sve što je rekao, dokle god priča Dejan Bulatović, ja nemam nikakav problem. Pozivam vas, gospođo Brnabić, koja dozvoljavate ovo, što dozvoljavate, vama se obraćam, gospođo Brnabić, da pokažete svi svoju imovinu koju imate i stanove u kojima živite. Ja živim u stanu od 50 kvadrata već pola veka. Znači, sve što imam od imovine, u pravu je Jovanov i onih pet ari zemlje koju mi je poklonio Zlatko Kokanović, nikada se u životu nisam bavio biznisom, niti investicijama. Što se tiče male hidroelektrane, pokažite gde sam ja to gradio malu hidroelektranu? Gde? Gde sam ja to izgradio? Vidite ovo, a vi pokažite gde sam ja to gradio. Ja ću sada vama da pokažem, evo ovako izgleda, gospođo Đedović, vaše ispunjavanje standarda ekoloških. Gde su reke? Gospođo Đedović, vama se obraćam? Neće da me gleda, u redu, razumem. Znači, sve laži koje upućujete ovde. Ja nemam političku stranku, samo da vam kažem to još jednom. Ja se ne bavim sticanjem političkih poena jer nemam stranku, imam pokret, došao sam odavde u ovu Skupštinu, sa Stare planine, sa ovih mesta gde ste sahranili na desetine reka. Ljudi, za to se odgovara. Nisam ovo ja uradio, nego kumi, neki drugi, ne moj, nego Vučićev kum. Ako je neko posekao toliko stabala, to znači da ne bi bilo šumica. Prestanite da lažete, a možete i da nastavite baš me briga. A vi gospođo Brnabić, hajde vaš račun, moj račun. Hajde vaša imovine, moja imovina. Hajde vi svi zajedno, što nemate ništa, a ja stičem bogatstva i kupam se po bazenima. Ko se kupa po bazenima? Vi na Dedinju ili ja u Žarkovu? Sreli smo se vi i ja, gospođo Brnabić, sećate se gde? Evo, neka kaže Ana gde sam je sreo, kao i Vučića, pre tri godine kada ste sahranjivali Rakitsku reku, eno je u cevima, ostavili ste ljude bez vode. Zato sam ja došao u ovu Skupštinu. Ne zanima me vlast, ljudi, zanima me samo da sklonimo ovo zlo, da prestanete da uništavate ljudima živote, životnu sredinu, zemlju, vodu i vazduh. Gospođo Đedović, činjenice, hajte sa mnom sada, evo sada odmah sednemo u auto, hajmo u selo Lukovac, kod Cvetka Jovanovića, da vidite kako izgleda pijaća voda, da se napijete vode ako smete sa njegovog bunara. Da li ste čuli za firmu „Eurolitijum“? Čovek je ostao bez vode, zbog sondi koje ste mu zaboli, dali ste dozvolu za istražne radnje. Da. Hajdmo zajedno vi i ja u Krivelj, da ispunite obećanje ono što ste obećali tim ljudima, tim rudarima, gospođo Đedović koje ovde oplakujete. Niko ih ne napada, nego ste ih zaveli u crno, ostavili ste ih bez vode, okruženi brdima jalovine Ziđina koji ste doveli i ovde ne smete da pokažete ugovor sa njima. Hajde pokažite ugovor sa Ziđinom? Koliko zlata Ziđin iznese iz Srbije? Na to pitanje ne smete da odgovorite, nećete da nam kažete to. Znate šta ste vi uradili, patriote? Vi ste Ziđinu osim tih prava da eksploatiše naš bakar i zlato, dali pravo nad vlasništvom na zemlju. Onog momenta kad kupe zemlju, to jest kad dobiju po eksproprijaciji na silu od nekoga ko živi tamo, postaju vlasnici zemlje, vlasnici u katastru. To je najzapadnija kineska provincija, vi ste svoju zemlju prodali i toga se vi bojite. Zato će narod da vam izađe na ulice i u Beogradu, i svuda, pa ću da vas pitam šta ćete posle da radite. Verovatno ćete posle toga da kažete, pa taj projekat više ne važi, to što smo potpisali, „puj pike ne važi“, verovatno to. Po drugi put će to da vam se desi. Razmislite dobro šta radite. Još imate vremena da se predomislite, radite direktno protiv ljudi koji žive u ovoj zemlji, koji vam to neće dozvoliti. Ne pretim nikome, razmislite samo na šta će ovo da izađe. Narod vam neće dozvoliti to što ste naumili, zato svi na ulice, ljudi, da se zajedno borimo protiv ovoga. Hvala.

ANA BRNABIĆ: Hvala. Reč ima ministar Đedović Handanović. 

DUBRAVKA ĐEDOVIĆ HANDANOVIĆ: Hvala predsednice. Evo, pošto gospodin Jovanović se nije bavio, on je želeo da se bavi izgradnjom malih hidroelektrana, ali mu nije pošlo za rukom. Da, nije mu pošlo za rukom, ali se 18. maja 2016. godine obratio Ministarstvu rudarstva i energetike, dostavio dokumentaciju za malu hidroelektranu „Temska“ od 140 kilovata derivacionog tipa na reci Temska. Nije dobijena dozvola. Treba da kažemo stvari onakvim kakve jesu. To da ga zanima životna sredina je isto toliko tačno koliko ga zanima, zapravo i koliko ga boli što nije uspeo da dobije dozvolu za tu malu hidroelektranu, pa je posle krenuo da priča o tome i da se bori protiv njih. Srbija je ta i zemlja koja je jedna od retkih, čak na celom evropskom kontinentu donela propis kojim ne mogu one da se grade u zaštićenim područjima 2020. godine. To nisu ni mnogo naprednije zemlje, članice EU donela takav ograničavajući propis. Nismo to uradili ni pod čijim pritiskom, nego zato što mislimo da je to dobro, pre svega da bi zaštitili našu prirodnu sredinu i one delove koji su najzaštićeniji, imaju najviše potreba da budu zaštićeni, odnosno delovi koje ćemo nastaviti da štitimo i da čuvamo, ali ne na uštrb toga da se razvijamo. Znači, ekologija i tehnološki razvoj mogu da idu korak u korak. Mogu da koegzistiraju. To je jedini način i jedini put razvoja. Kada pričamo o struci, pošto ste pomenuli struku. Mogu da vas obavestim da se oglasio danas i Rudarsko-geološki fakultet i Geološki zavod i Komora rudarskih i geoloških inženjera Srbije i Savez inženjera rudarstva i geologa Srbije i Tehnički fakultet iz Bora i Rudarski institut iz Beograda, upravo zato da kažu narodu šta misli struka. Struka brani istinu, brani činjenice, brani argumente, ne bavi se manipulacijom, ne bavi se iznošenjem neistina. Nije pitanje da li rudarstvo da ili ne, nego je pitanje kakvo rudarstvo želimo. Da, želimo po najnaprednijim tehnologijama u saradnji sa najnaprednijim zemljama sveta kada su standardi u pitanju. Samo da podsetim. Bez rudara i kritičnih mineralnih sirovina nije moguć tehnološki razvoj, nije moguć ni prelazak na obnovljive izvore energije za koje su tobož ekolozi bore upravo za obnovljive izvore energije. Nije moguće smanjenje klimatskih uticaja, odnosno negativnih klimatskih uticaja na životnu sredinu. Znači da nam sve to treba. Gospodin Ratko Ristić je izdavao građevinske dozvole za male hidroelektrane. O čemu mi ovde pričamo? Pričamo o duplim standardima, pričamo o interesnim grupama, o sopstvenim interesima, o tome da su određeni aktivisti kada nisu uspeli da prodaju zemlju Riu Tintu oni su ih ustupili tzv. borcima za ekologiju, odnosno gospodinu Jovanoviću. Onda, sve to ide tako. Što se tiče Zi Đina. Moram da vas podsetim, a sigurno se pre svega građani koji žive na istoku Srbije sećaju u kakvom je stanju bio RTB Bor, koliko je problema imao, koliko nije radio, a koliko je imao potencijala da radi. Ljudi koji su stvarali taj rudnik i 60-tih i 70-tih godina i koji su stvorili potencijal da Srbija može da bude prvi proizvođač bakra u celoj Evropi, ona je danas na drugom mestu zahvaljujući tim investicijama. Broj dana kada pričamo o emisiji štetnih gasova spao je na nulu prošle godine kada je Bor u pitanju. Merio se više stotina dana pre 12 godina. Prosečna plata je preko 140.000 dinara, jedna od najvećih u Srbiji. To je značajno iznad republičkog proseka. Ljudi danas, pre svega, ne moraju iz tog kraja da idu u Austriju, jer tamo su najčešće odlazili, mogu da se vrate u taj kraj i inženjeri i ljudi srednje stručne spreme, jer imaju gde da rade, imaju gde da se razvijaju. Što se tiče budžeta gradova istočne Srbije oni su zahvaljujući upravo ovom privrednom rastu i uticaju na privredni rast mogli da povećaju svoje budžete pet i šest puta. Znate šta to znači za jednu lokalnu samoupravu u jednom delu Srbije? Da može više da izdvoji za socijalna primanja, za zdravstvenu zaštitu, da može u komunalnu infrastrukturu da uloži. To je jedini i pravi razvojni put naše zemlje. Znači, da se tehnološki razvijamo, da razmišljamo o novim tehnologijama, da damo mogućnost, pre svega struci da se razvija, da ulažemo u visoko obrazovane kadrove, a to donose nove tehnologije i da čuvamo našu zemlju, da čuvamo našu životnu sredinu i da idemo u korak jedno s drugim. Znači, ne jedno protiv drugih. Ovde niko ne pričao o tome da neko nešto želi da radi na uštrb ni zdravlja ljudi, ni zaštite životne sredine. Ne. Želimo da te dve grane budu na istom drvetu, jer je jedino tako moguće da obezbedimo nesmetan ekonomski rast koji danas Srbija ima, koji je prva u Evropi po privrednom rastu u prvom kvartalu. To je upravo obezbedila ova politika i ova Vlada. Ljudi to vide. Pomenuli ste i neku kompaniju pod nazivom „Euro litijum“. Oni nemaju aktivna prava. I da to ovde demantujemo. Nemojte iznositi neistine, nemojte plašiti narod, nemojte širiti paniku. 

ANA BRNABIĆ: Prekinite da dobacujete. Valjda vas zanima ova tema. Tema nema nikakve veze sa amandmanom, pa sam pustila da ide tema, zato što je za sve građane Srbije. Vi ste „Ekološki ustanak“ valjda je vama posebno važna. Vi ne želite da čujete ni jedinu stvar koju resorni ministar ima da kaže. Toliko vas zanima ova tema. Dajte saslušajte makar šta žena ima da kaže. Izvolite. 

DUBRAVKA ĐEDOVIĆ HANDANOVIĆ: Što se Vlade tiče verovatno možete da nam kažete nešto kada ste između 2004. i 2006. godine privatizovali izvorišta vode. Nema ni pijaće vode bez geološke struke samo da vas podsetim. Nemojte molim vas o vodi, nemojte o malim hidroelektranama za koje niste uspeli da dobijete dozvole, nemojte o delovima Srbije koji su se podigli i ekonomski i industrijski, koji su vratili Srbiju na mapu, pre svega proizvođača, stavili ih u sam vrh proizvođača određenih sirovina i finalnog proizvoda. Danas imamo i topionicu u Boru koja radi. Da radi. I povećana je proizvodnja za preko 50%. To znači da jesmo drugi po proizvodnji katodnog bakra u Evropi. Znate šta to znači za našu zemlju? Znate šta to znači za industriju? Znate šta to znači na kraju, krajeva za celo evropski kontinent? To je jedini mogući pristup i odgovoran pristup, pre svega ekonomskoj politici, ali i društvenoj odgovornosti na kraju, krajeva, da smo odgovorni ispred građana, da podižemo zemlju, da podižemo industriju, da ulažemo u nove tehnologije, da radimo to sa najrazvijenijima na svetu. Kritikovali ste kako investitori iz Kine ne poštuju dovoljno standarde. O tome slušamo i čitamo u pojedinim medijima već duže vreme i pogotovo sada se na to stavlja akcenat. Rekli smo, pre svega da koliko je samo i na istoku Srbije smanjeno zagađenje upravo zbog svih investicija u zaštitu životne sredine, a uloženo je preko 300 miliona evra u projekte zaštite životne sredine u istočnoj Srbiji, upravo u okviru strateške saradnje sa Si Đinom. Da vas podsetim, Srbija ima učešće u toj kompaniji. Srbija je vlasnik. Znači, Srbija ima strateško partnerstvo, nikom ništa nije prepušteno. Što se tiče razvoja drugih delova Srbije, sad i tu postoji kritika u smislu - eto, sad tu radite sa zemljama iz EU koji opet imaju najveće standarde na celom svetu, ali ni to nije dovoljno dobro, ni to ne valja. Znači, ovde se ne radi ni o konstruktivnoj kritici, ni o argumentima, pre svega, da se nešto popravi, da se nešto, ako može, stavi do znanja, ne, ovde se samo radi, prosto i jednostavno, o jednoj političkoj borbi, nažalost, koju ste izgubili na izborima, i jednim i drugim, i lokalnim i republičkim, i sada pričamo o tome da niste uspeli svoje lične koriste i interese da sprovedete u delo i zato se služite neistinama, zato i širite paniku. Pre svega, ono što je jako opasno, a to je da se ljudi zbunjuju kada je u pitanju zdravlje, kada su u pitanju određene negativne konotacije koju tehnologija donosi, ali koje apsolutno imaju mogućnosti da se sprovedu i sprovode se. Svakodnevno mi koristimo tehnologiju, mi svakodnevno baratamo i u drugim industrijama, kada su u pitanju određene materije, materijali, sirovine, svakodnevno. Izvlače se stvari iz konteksta i to građani vide, da ne radite u njihovu korist, nego samo zarad sopstvene koristi, dobijanja i pridobijanja političkih poena, ali mislim da je jasno, činjenice vas demantuju, argumenti vas demantuju, tačni podaci vas demantuju, i što se tiče naziva kompanija, i istražnih prava, i eksploatacionih prava, što se sve preuveličava. Apsolutno, nema mesta i nema nikakvog prostora za to što iznosite, niti je to tačno, a mi ćemo vas demantovati svaki put. Zato smo tu. Nastavićemo da informišemo blagovremeno građane i transparentno, kao što smo to i do sada činili. Hvala vam. 

ANA BRNABIĆ: Hvala. Reč ima narodni poslanik Branko Lukić. 

BRANKO LUKIĆ: Hvala. Predsednica Skupštine nije bila prisutna u prethodnom obraćanju, pa i vas, gospođo predsednice, pozdravljam. Ostalima sam se već obratio. Koristiću vreme šefa poslaničke grupe. Moraću da odgovorim na spominjanje imena profesora Ratka Ristića. Dakle, i danas smo čuli od ministarke Đedović Hamdanović, a juče od kolege Jovanova, da se spominje Ratko Ristić u dva konteksta. Jedan od ovih današnjih je da je on izdavao dozvole za gradnju mini hidrocentrala. Molim vas, ne možemo da dopustimo da se u ovoj kući izgovaraju neistine, pre svega od strane ministara i pripadnika parlamenta. Ratko Ristić je bio član Republičke revizione komisije za projekte od značaja za Republiku pri Ministarstvu građevinarstva, saobraćaja i infrastrukture. Bio je jedan od 30 članova te komisije. Nisu imali ingerencije da izdaju dozvole. Dakle, tvrdnja da je Ratko Ristić izdavao dozvole je, žao mi je što to moram da kažem, notorna laž. To ne možemo da dopustimo da se u ovoj kući, zakonodavnoj, govori na taj način, da bi se neko denuncirao bez osnova. Što se tiče dovođenja "Rio Tinta", pošto se stalno spominje, spočitava da je opozicija dovela "Rio Tinto", mi sa tim nemamo ništa. Mi nismo protiv rudarenja, nije tačno, mi smo protiv štetnog rudarenja. Mora da se nađe balans, da li je nešto isplativo, da li je šteta veća od koristi. Mi smo za to i protiv toga smo da se primenjuju štetne metode rudarenja. Protiv toga jesmo. Mi smo za zaštitu Srbije, okoline, zemljišta i vode. Kolega Jovanov, ja verujem da se on nije pozabavio dovoljno radnim iskustvom i školovanjem profesora Ratka Ristića, pa je zato napravio grešku. Ne verujem da bi takvu grešku napravio kada je tvrdio da je on samo šumar. Jer, da vam kažem ko je profesor Ratko Ristić. Profesor Ratko Ristić, profesor univerziteta u Beogradu, on nije samozvani ekolog i morate mi dozvoliti da se ne slažem sa kolegom Jovanovim u ovakvoj kvalifikaciji profesora Ristića. Ratko Ristić je završio Šumarski fakultet, ali smer - odsek za vodoprivredu erozionih područja. Dakle, pre svega, bavio se vodama, ne drvima. To je upravo ono što je najvažnije kod ocenjivanja prihvatljivosti kopanja litijuma u zoni Jadra. Mi ne prigovaramo da li će da bude korišćen ovaj ili onaj bager, nego na koji način se oštećuje priroda, vodotokovi. Dakle, profesor Ristić je diplomirani inženjer vodoprivrede. Doktorirao je iz oblasti hidrologije. Redovan profesor na odseku za ekološki inženjering, zaštita zemljišta i voda na šumarskom fakultetu, potpredsednik naučno-tehnološkog biroa UN, licencirani projektant sa više od 150 projekata u zaštiti od poplava i zaštiti životne sredine. Reći za takvog čoveka da ne može da učestvuje u ovakvim projektima i da je šumar je nedostojno. Svi smo valjda već čuli o štetnim posledicama ispitivanja, pošto su se usled istražnih bušenja, koja su minimalna u odnosu na eksplataciona bušenja, već došlo do prodiranja otrovnih supstanci između različitih slojeva voda. To je problem. vode su problem, a ne bageri. Ratko Ristić je radio u Vodoprivrednoj organizaciji Beograd kao projektant saradnik na više idejnih i glavnih projekata regulacije korita bujičnih tokova. Ljudi, o čemu pričamo? Takav čovek se denuncira? Da li ovo opisuje nekog nadristručnjaka kada se govori o dolini Jadra? Naprotiv, svakome normalnom bi trebalo da bude jasno da se radi o profilu čoveka koji je upravo pozvan da se pita o ovakvim stvarima. Rekao sam da sam siguran da kolega Jovanov nije detaljno proučio CV profesora Ristića i da je zato napravio grešku, ali dopuštamo i zato kažem - smatrali smo da treba da ovo istaknemo, ali da nastavimo opisivanje prof. Ristića. Molim vas da me zaštitite, predsedavajuća. Zabranjeno je da mi drugi poslanici… 

ANA BRNABIĆ: Oprostite, šta je zabranjeno, niste završili, šta je zabranjeno? 

BRANKO LUKIĆ: Da mi dobacuje drugi poslanik dok izlažem. 

ANA BRNABIĆ: Ali, kada vam ovaj poslanik dobacuje, onda se sa njim slažete, onda vam ne smeta, kada dobacuje, jel? Neki poslanici mogu da vam dobacuju, a neki poslanici ne mogu da vam dobacuju… 

BRANKO LUKIĆ: Da li se vi slažete da mi dobacuje poslanik iz SNS? 

ANA BRNABIĆ: … a ja kao predsednica Narodne skupštine treba da znam koji poslanici vama mogu da dobacuju, a koji ne mogu da vam dobacuju, jel? Pošto ste se sami isključili, da li ste završili, ja vas nisam isključivala. Da, sami ste se isključili. Samo da znate, pošto je lista puna, obrisaću, pa samo da se ljudi prijave ponovo. Izvolite. 

BRANKO LUKIĆ: Kolega Bakarec mi dobacuje, i to čujem. Ako možete da sprečite kolegu Bakareca da mi dobacuje. Možemo posle da popričamo, ali sad bih vas molio da mi dopustite da nastavim… 

ANA BRNABIĆ: Molim vas nastavite, pošto se obraćate meni, ali pre svega se obraćate građanima Republike Srbije, tako da nema potrebe da sa njim polemišete. 

BRANKO LUKIĆ: Hvala vam. Nastaviću. Profesor Ratko Ristić napisao je univerzitetski udžbenik pod naslovom „Hidrologija bujičnih tokova“. Dakle, ne smatramo da je zaključak kolege Jovanova da profesor Ristić treba da se drži šume na mestu. Dakle, prof. Ristić se ceo svoj radni vek bavio upravo ovom problematikom koja je ključna za određivanje prihvatljivosti projekta „Rio Tinto“ u Srbiji. Činjenica da nalazi ovog svetski priznatog stručnjaka u ovoj oblasti ne odgovaraju potrebama vlasti u Srbiji, koja postupa kao agent „Rio Tinta“ ne daje pravo da se …. 

ANA BRNABIĆ: Hvala vam. Izričem vam opomenu za ovo. Nastavite sada. Imate opomenu sada za ovo što nazivate bilo koga agentom „Rio Tinta“, zato što vi pričate neistine, optužujete ljude bez zaista bilo kakvog razloga u ovom trenutku. Dala sam vam da pričate šta god želite, o čemu god želite, na bilo koju temu, ali da nazivate nekoga agentom „Rio Tinta“ za to ste dobili opomenu, tako da će i te neistine ići u dobrotvorne svrhe. Izvolite, nastavite sada dalje, možete i drugu da zaradite. 

BRANKO LUKIĆ: Hvala. Ratko Ristić je recenzirao 10 publikacija iz oblasti zaštite i unapređenja životne sredine, statistike i hidrologije. Član je… Molim vas da me zaštite, ponovo mi se dobacuje. Ja ne mogu na ovaj način da radim. Profesor Ristić je član Međunarodnog udruženja hidroloških nauka, član Svetske organizacije za konzervaciju zemljišta i voda, član Inženjerske komore Srbije, član Asocijacije prostornih planova Srbije. Od 2014. godine prof. Ristić je rukovodilac doktorskih studija u oblasti ekološki inženjering u zaštiti zemljišnih i vodnih resursa. To što neke poslanike ovde ne interesuje, a vi ste rekli da bi trebalo da ih interesuje ova tematika, treba da znamo ko se narodu u Srbiji obraća i kakav je njegov kredibilitet. Njegova uža oblast, naučna oblast kojom se bavi je erozija i konzervacija zemljišta i voda. Ratko Ristić je jedan od vodećih stručnjaka u Srbiji koji treba i mora da se bavi ovom problematikom. Njegovo denunciranje je političko isključivo. Niko mu ovde nije prigovorio na stručnost, nego da je menjao stranke, pa ga narod neće. Koje je to istraživanje urađeno da ga narod neće? Jeste videli ove proteste kada im se obrati prof. Ratko Ristić. Molim vas da održavate red na sednici. Imate dužnost. Narod, čak i onaj koji je do sada glasao za vladajuće stranke, ne misli tako i podržava, rad i nastupe profesora Ratka Ristića, pre svega zbog njegove stručnosti, ali i zbog njegove očigledne brige za dobrobit Srbije i njenih stanovnika. On je jedan od oslonaca naroda koji izlazi na proteste i koji pruža otpor kopanju litijuma i drugih otrova u Srbiji pogrešnim tehnologijama. Hvala. 

ANA BRNABIĆ: Reč ima Aleksandar Jovanović, replika. 

ALEKSANDAR JOVANOVIĆ: Gospođo Brnabić, hoćete li vi da utišate ovo tamo što urliče, arlauče, ovaj zverinjak? 

ANA BRNABIĆ: Mislite na vas? 

ALEKSANDAR JOVANOVIĆ: Mislim na Bakareca. 

ANA BRNABIĆ: Ja sam mislila da mislite na vas, pošto jedini ko viče, arlauče ovde pet dana ste vi. 

ALEKSANDAR JOVANOVIĆ: Gospođo Brnabić, te fazone sa Dedinja možete da prodajete Željku Mitroviću u tom roze sakou, a ne meni. Lepo vam stoji, inače. Da pređemo na repliku gospođi Đedović. To kada odete u „Amidži šou“ tako možete da se ponašate. I vi i ova Milica Zavetnica, estradna pevačica. Kada pređeš kod Vučića, postaneš estradna pevačica. Gospođo Đedović, da pređemo na stvar, hajte vi sa mnom lepo u Lukovac, kod domaćina Cvetka Jovanovića, da se napijete vode iz bunara kome su zatrovali vodu taj „Eurolitijum“, koga vi pominjete ovde. Hajde lepo, što ste obećali ljudima iz Krivelja, onim ženama koje 70 dana na barikadama sprečavaju „Ziđin“, jer ne može da se živi od njih, da odete tamo i da im ispunite ono što ste obećali. Znate li šta ste im obećali, gospođo Đedović? Baš vas briga, kome ja pričam, vi ste obećali „Rio Tintu“ to što ste obećali. Još jednom poziv svim građanima da u subotu, 10-og, svi izađemo na ulice Beograda i da im jasno kažemo šta mislimo o ovoj politici prodaje zemlje. 

ANA BRNABIĆ: Hvala vam. Znači, ne sviđa vam se moj sako. Nisam znala da toliko pažnje posvećujete modi, ali razmisliću da li ću ga ponovo nositi. Reč ima Milenko Jovanov. Izvolite. 

MILENKO JOVANOV: Nisam se bavio detaljno kao kolega biografijom Ratka Ristića i CV-jem, ali sam se bavio njegovim otvorenim pismom upućenim predsedniku Republike Aleksandru Vučiću u kome on kaže, citiram: „Tačno je da sam učestvovao u izjašnjavanju Komisije o prihvatanju tehničke dokumentacije za nekoliko mini hidroelektrana, ali samo do trenutka kada sam bio suočen sa činjenicama o njihovim negativnim efektima“. Dakle, sedeo čovek u Komisiji, izdavao dozvole, primao platu, a onda, pošto je jako stručan, bez prethodnog znanja izdavao dozvole, pa je tek onda shvatio da je to loše i onda je napustio. Eto, toliki je stručnjak. Za ovo o čemu priča nema apsolutno nikakav kredibilitet. Imao je kredibilitet da spreči Ćuskiju da seče šumu da bi pravio zgradu. Za to je imao kredibilitet, a za ovo o čemu priča nema nikakav kredibilitet, a politički kredibilitet Ratka Ristića je toliki da gde god je bio svugde je poginuo, što bi rekao onaj u onoj predstavi. „Đe god sam bio, svugde sam poginuo“, e tako i Ratko Ristić. Prvo je podržavao, bio podržavan od strane od gospodina Jovanovića ovde, pa je prešao da podržava Moramo, pa je prešao da podržava Dveri i Zavetnike, pa je sad završio kod vas ni kriv ni dužan. Pa super je to. Samo ne znam kako je došao od ekstremnog levi kao globalističkih do vas anti globalista, teoretičara zavere, ljudi koji jure marsovce i sve ostalo. Ne znam kako ste uspeli to sve da povežete i to je čovek koji ima kredibilitet. Taj čovek ima samo ogromnu ambiciju i ništa više u životu. Ni znanja onome o čemu priča, nit je potkovan da on priča o onome o čemu priča, niti ima kredibilitet da priča o onome o čemu priča, a sam je rekao da je izdavao dozvole. Tako da, to što ste pročitali, uzmite pa pocepajte jer vam ne valja. 

ANA BRNABIĆ: Hvala. Izvolite ministar Dubravka Đedović Handanović. 

DUBRAVKA ĐEDOVIĆ HANDANOVIĆ: Pa evo da pojasnimo, pošto je tema gospodin Ristić i ekpertiza. 

ANA BRNABIĆ: Izvinite samo, izvolite gospodine Lukiću. Želeli ste? 

BRANKO LUKIĆ: Povreda Poslovnika, član 104.

ANA BRNABIĆ: Povredu Poslovnika? Povreda Poslovnika. Izvinite, onda vi imate reč za povredu Poslovnika. Izvinite. 

BRANKO LUKIĆ: Hvala. Povreda Poslovnika član 104. uvredljivo izjašnjavanje, neprimereno ovom Domu. Stvarno je neprimereno. Evo ja sam čak ublaženo svom kolegi Jovanovu govorio da ne bih izazvao nikakvu reakciju neprimerenu. Ovo je neprimerena reakcija. Ponovo je vređao profesora. 

ANA BRNABIĆ: Šta je bila neprimerena reakcija? 

BRANKO LUKIĆ: O profesoru univerziteta. 

ANA BRNABIĆ: Šta je rekao kolega Jovanov što nije tačno? 

BRANKO LUKIĆ: Rekao je da smo mi sad teoretičari zavere. Šta smo? Ja teoretičar zavere? Izvinite, molim vas. Ja sam normalan čovek sa dve noge na zemlji, vrlo realan. To ne može niko da mi spočitava. Dakle, molim vas da zaštite našu grupu od neprimerenih napada i neistinitih napada članova vaše grupe. 

ANA BRNABIĆ: Izvinite, molim vas, da li ste završili? 

BRANKO LUKIĆ: Ne dobacuje meni. Dakle, rečeno je i da profesor Ristić, da je bez ikakvog kredibiliteta. Ponovo je kolega Jovanov, a ja sam pročitao čega je sve profesor Ristić, na svetskom nivou član. Razumete. On je član tela koje je pri Ujedinjenim nacijama. 

ANA BRNABIĆ: Hajte, molim vas da čujemo. 

BRANKO LUKIĆ: Član Svetske organizacije za konzervaciju zemljišta i voda, Inženjerske komore Srbije, Asocijacije prostornih planera Srbije. Mislim, reći za takvog čoveka, prvo treba imati kredibilitet u struci pre svega reći za nekoga da nema kredibilitet. Kolega Jovanov eventualno može da ocenjuje moj kredibilitet kao pravnika. On nije pozvan da.

ANA BRNABIĆ: Jel vi razumete da to što pričate nikakve veze nema sa povredom Poslovnika a da ste se javili i dobili reč za povredu Poslovnika? Da, rekli ste povreda Poslovnika i onda ste nastavili da replicirate i da držite vaš govor. To nikakve veze nema sa povredom Poslovnika. Da li želite da se izjasnimo o povredi Poslovnika o danu za glasanje? Da li želite? U redu. Ministar Dubravka Đedović Handanović. 

DUBRAVKA ĐEDOVIĆ HANDANOVIĆ: Hvala. Evo da pojasnimo što se profesora Ristića tiče, gospodina Ristića koji navodno nije izdavao dozvole ali je imao pravo kao član Revizione komisije, kojima je prisustvovao kada su donošene odluke da glasa za i da glasa protiv. Tako je za malu hidroelektranu Bojčevica na Staroj planini glasao - za. Za malu hidroelektranu Rogopeč na Goliji glasao - za. Za malu hidroelektranu Popratna na Staroj planini glasao - za. Za malu hidroelektranu Jelovica na Staroj planini glasao – za. Za malu hidroelektranu Samokovska reka na Kopaoniku glasao - za. Za malu hidroelektranu Rsovci na Staroj planini glasao – za. Za malu hidroelektranu Zanoga na Staroj planini glasao – za. Interesantno je da nije prisustvovao na dve sednice na kojima se odlučivalo o dve male hidroelektrane protiv kojih su se izjasnili iz Pokreta Odbranimo reke Stare planine. Znači, o čemu mi tačno ovde pričamo? Kada pričamo o struci i zaštiti struke, danas su izašli u javnost 1.300 stručnjaka, profesora, saradnika, naučnih savetnika, inženjera iz komora koje pominjete i sa tehničkih fakulteta i iz Geološkog zavoda, iz saveza inženjera. Znači, 1.300 stručnjaka je stalo u zaštitu struke, u zaštitu i rudarstva i svega onoga što upravo se dešava kada je ova diskusija i rasprava u pitanju i ova uopšte polemika da zaštitimo zapravo struku, da razgovaramo na osnovu činjenica, na osnovu argumenata, a ne na osnovu mišljenja jednog, dvoje ili troje dotičnih osoba koje kada su imale priliku da stanu u odbranu zaštite životne sredine i na Staroj planini i na Goliji i na Kopaoniku nisu to uradili - iz kojih razloga ne ulazimo u to. Nećemo o tome da polemišemo, ali činjenica je da nisu. Znači, da se vratimo pravim informacijama, pravovremenim informacijama, relevantnim informacijama, da ne manipulišemo, izvlačimo iz konteksta nego da pričamo na osnovu činjenica i pre svega da čujemo ljude koji su iz struke relevantni. To da li je neko posao naučne radove na ovu ili na onu temu ili određene članke, poštovanje i svaka čast svakome, ali hajde da pričamo o relevantnim temama. Pomenuli ste i da dopunim samo još jednu informaciju, a tiče se „Ziđina“ i proizvodnje zlata, a tiče se i podataka zvaničnih Narodne banke Srbije koja raspolaže sa nikada većom količinom zlata u svojim rezervama. Čak, 47 tona, od kojih je 30 tona iz upravo Bora, odnosno iz našeg strateškog partnerstva koje imamo u Boru. Svaki gram zlata koji se u Boru proizvede otkupi ga Narodna banka Srbije i to je tačno. Od 47 tona 30 tona je upravo iz Srbije. Ostalo je kupljeno u inostranstvu da bi jačali naše rezerve, da bi ih podizali, što nas danas čini daleko sigurnijim i stabilnijim kada su u pitanju i devizne rezerve i rezerve zlata koje su nažalost bile na istorijskom minimumu samo pre 12 godina. Hvala vam. 

ANA BRNABIĆ: Hvala. Reč ima narodna poslanica Marinika Tepić. Izvolite. 

MARINIKA TEPIĆ: Zahvaljujem predsednice. Niste se baš ni vi slavno provodili ovde u Narodnoj skupštini dok ste bili predsednica Vlade, naročito kada ste se ponašali kao ovde neki novi ministri, pa smo pokušavali da vam objasnimo da ne smete vi biti politikanti, jer ste članovi Vlade, ono za šta mi sada dobijamo optužbe od strane ministarke Handanović koja nema nikakvo pravo da proziva ili vređa bilo koga ko je ovde izabran na izborima, za razliku od nje koju niko na izborima nije birao, ni na jednoj listi nije bila, niko je nije pominjao u predizbornoj kampanji, nije ni vas, gospođo Brnabić dugo, evo sada uvažavam, na poslednjim izborima jeste, doduše negde su vas na nižem mestu stavili, ali ste izašli na izbore, mislim peta, niste se ni videli na glasačkom listiću. Tako da apelujem još jednom da obavite konsultacije sa ministarkom Đedović da joj objasnite da ne manipuliše ovde. Rekla sam prošli put, valjda je to neka inicijacija ka SNS, znači, ovde niko nije protiv rudarstva i ovih 1.300 ili koliko 130 stručnjaka koje je pomenula koji štite struku i rudarstvo. Ne razlikujemo se mi puno u tome. Ovde niko nije protiv rudarstva i ne ne treba manipulisati. Ovde smo protiv rudnika „Rio-Tinta“, rudnika litijuma, koji prevarom pokušavate izgurate. Nakon izbora reč o tome niste smeli da kažete u vašem predizbornom programu i ta prevara neće da vam prođe tek tako. To što ministarka ovde naziva prevarantima i lažnim ekolozima ljude koji su samo juče izašli u četiri grada u Srbiji, u Aranđelovcu, u Šapcu, u Kraljevu, u Ljigu, nijedan jedini minut, sekund na RTS-u o tome nije bio, a ona apeluje na RTS da izveštava istinito. Između ostalog, zato ćemo biti protiv podizanja pretplate RTS-u. Nijedan jedini sekund ne smete da vređate, ministarka, građane koji se bude protiv rudnika litijuma, koji se sa ovakvom vrstom kakva postoji u Srbiji nigde na svetu ne kopa. Mi kažemo – okej, hajde da vidimo, nek kopaju prvo u Nemačkoj, tamo kod Šolca, pa onda da vidimo kako to treba eventualno, eventualno da se otvori rasprava u Srbiji. Dalje, kažete mediji da izveštavaju istinito, a ovde ispada da građani Srbije tri puta plaćaju RTS, plaćaju ga iz budžeta, to je novac građana, da li je tako, plaćaju preko preplate koju sad podižete, to je isto novac građana, preko računa za električnu energiju i plaćaju treći put, znate kako, pa upravo preko Ministarstva rudarstva gospođe Handanović, koji je u junu mesecu milion i 700 dinara platila RTS-u. Za šta, pitam ja? Zašto treći put? Zašto bi Ministarstvo plaćalo RTS-u, ako je javni servis budžetiranjem iz redovnog budžeta i iz preplate dužan da informiše redovno, a ne da se ekstra plaća? I onda je normalno da nemate u Dnevniku RTS-a nijedan sekund sa protesta hiljada i hiljada građana širom Srbije, nije bilo ni pre, a verovatno neće biti ni posle. I zato, između ostalog, RTS ne bi smeo da ima povećanje pretplate, a takođe, evo, čitala sam Izveštaj o radu RTS-a za 2023. godinu, čitala sam Plan za 2024. godinu, građani pojma nemaju na šta RTS troši novac, čak i javne nabavke koje su planirane neće biti sprovedene. Ne možete informaciju da dobijete ni po Zakonu o dostupnosti informaciji od javnog značaja, a sa svim spoljnim produkcijama ugovori su proglašeni tajnim, mi ne znamo šta plaćamo, kome plaćamo, za šta, po kojim kriterijumima. Znamo samo da Aleksandar Vučić ili neko od vas može da ušeta usred Dnevnika RTS-a i da taj intervju traje duže od samog Dnevnika, a RTS nijednom nije pozvao nijednog opozicionog lidera u Dnevnik, kao što je, na primer, zvao u neka druga vremena Aleksandra Vučića, kada je bio kandidat Srpske radikalne stranke, ali to sada ne sme očigledno da se dešava. A sada ću još da vam kažem zašto vam građani ne veruju i zašto se bune. I ovo ne kažem ja, ovo kaže Izveštaj Državne revizorske institucije, koja je takođe na dnevnom redu – upravljanje opasnim otpadom. Pa kaže: „Utvrđeno je na osnovu zaključaka i nalaza sistem upravljanja“, pazite sad, „rudarskim otpadom u Republici Srbiji nije efektivan, jer operateri odlažu rudarski otpad i upravljaju njime bez dozvole za upravljanje otpadom i nije uspostavljena jedinstvena baza podataka rudarskog otpada“. Pa dalje kaže Izveštaj, koji je sada na dnevnom redu, ne kaže Marinika Tepić, kaže Izveštaj DRI, za vaše ministarstvo, ministarka Đedović: „Najmanje 20 operatera odlaže i upravlja potencijalno opasnim rudarskim otpadom, flotacijskom jalovinom, bez izdate dozvole za upravljanje otpadom“. Pa kaže: „Nisu stvoreni mehanizmi za potpunu primenu postojećih zakonskih i podzakonskih akata za upravljanje opasnim otpadom, nije moguće utvrditi ukupne kapacitete postrojenja za tretman opasnog otpada u Republici Srbiji, podaci o proizvedenoj količini i tretmanu opasnog otpada nisu pouzdani“. I vama sad treba neko da veruje da ćete nadzirati rad rudnika litijuma i „Rio Tinta“? Pa ovce da vam se ne da čuvaju, a ne rudnik. Sram da vas bude, sve zajedno. Dalje, inspekcija, isto kaže Fiskalni savet i Izveštaj Državne revizorske institucije, kaže – imamo inspektore, pa će oni nadzirati. Pa sami izveštaji, takođe koji su na dnevnom redu, kažu da polovina inspekcijskog kapaciteta nije popunjena. U Srbiji postoji angažovano samo 55% od neophodnih inspektora, podvlačim, za zaštitu životne sredine. Pa ko vama da veruje da bilo šta možete da nadzirete? Pa vama inspektori ne mogu da uđu u Bor, u „Ziđin“, ne mogu da vam uđu u „Linglong“ u Zrenjaninu, u „Juri“, bilo gde, država u državi. Pa vama čak i kad se desi da neki inspektor može da uđe i napiše nalog, pa niko to ne poštuje. Niko to ne poštuje. Evo, ministarka Vujović zna na Savkom vencu, inspektor za nelegalnu gradnju izađe, stavi žutu traku, zatvori gradilište, naravno, za lica bliska vlasti SNS, zabrani, stavi rešenje, okači, investitor dođe sutradan, pocepa i nastavi da se radi. A smeni se načelnica inspekcije koja je izdala to rešenje. Ona bude smenjena na kraju. Što se tiče takođe jednog od prethodnih govornika, koji je rekao da je ogroman problem što na građane, naročito na mlade, utiču influenseri, referisao se na društvene mreže itd, želim da vas podsetim na još nešto. Nakon najtužnije godine za nama, prošle godine, nakon majskih tragedija, dan kasnije održana je sednica Vlade Republike Srbije, u kojoj piše u zaključku: „Nalaže se Ministarstvu pravde i Ministarstvu informisanja i telekomunikacija da u saradnji u roku od mesec dana, dakle, rok je istekao pre godinu i po dana, razmotre mogućnost pooštravanja sankcija za nepoštovanje propisanih obaveza pružalaca medijskih usluga, uključujući internet i druge elektronske platforme, kao i društvene mreže u pogledu zabrane programskih sadržaja kojim se ističe i podržava nasilje, kriminalno i drugo nedozvoljeno ponašanje, emitovanje scena brutalnog nasilja i drugih sadržaja koji mogu teško da naškode fizičkom, mentalnom i moralnom razvoju maloletnika“. Poslednja tačka 10. u tom zaključku: „Vlada će u roku od 10 dana, dakle, od 4. maja 2023. godine, formirati Radnu grupu za bezbednost dece na internetu, dok će razmotriti uvođenje mere zabrane pristupa sajtovima „Dark net“ i slično, koji sadrže savete kako da se izvrše ubistva, nabavi droga ili vatreno oružje“, itd. Ovde ste im ograničili kretanje, mogu samo u holu da budu, kao u getu, ne mogu čak ni da izađu do nekog hodnika, da se ovde približe sali, odmah trče za njima pripadnici obezbeđenja. Znači, lepo im dozvolite da prisustvuju ovde, pa da čuju kako se ovde ponaša i verujte mi ako želite da doprinesete boljoj atmosferi i u ovoj sali to ćete učiniti direktnim prisustvom medija dok traje zasedanje neprekidno, a ne selektivno i ne da izbacujete fotoreporter, koji mi ne beleže audio ton dva minuta nakon što uđu da naprave prve kadrove. Tako da koristim javno priliku i čekam vaše izjašnjenje. Da li ćete i kada dozvoliti prisustvo svih zainteresovanih novinara sa balkona ovde Narodne skupštine, jer ako su tamo mogle da se pentraju poslanice SNS, kao na tribine stadiona, da šire neke transparente onda valjda i novinari koji ovde zarađuju platu, ovo je njihovo radno mesto mogu tamo da sede i prate, a ne, kažem da ih držite kao u getu. Hvala vam puno. 

ANA BRNABIĆ: Hvala vam. Povreda Poslovnika. Izvolite. Reč ima narodni poslanik Dejan Bulatović. 

DEJAN BULATOVIĆ: Poštovana predsedavajuća, na član 104. povreda Poslovnika. Neverovatno građani Srbije kada pogledate kolika mržnja iz ove žene kipti, mržnja prema nama poslanicima SNS, prema Vladi Republike Srbije, prema Milošu Vučeviću, prema predsedniku Srbije Aleksandru Vučiću, prema Aleksandru Vučiću posebno. A zbog čega? Žena nosi mržnju prema svemu što je srpsko i što se zove državnost Srbije i nema da vam kažem građani.

ANA BRNABIĆ: Nemojte, narodni poslaniče. Stvarno nam ne treba ovo, stvarno nam ne treba. Reč ima narodni poslanik Milenko Jovanov. Izvolite. 

MILENKO JOVANOV: Znate, kada osoba koja je bez imalo griže savesti, pitam da li je moguće u ovoj situaciji bez bilo kakve zadrške rekla da roditelji nemaju tapiju na bol posle toga, evo, posle godinu dana ponovo spominje tu tragediju. I, to što se uprepodobi, pa promeni glas i dikciju, nimalo ne menja činjenicu da je jednako odvratno da takva osoba govori o toj temi baš kao što je bila i onda kada je roditeljima rekla da nemaju tapiju na bol i tu se ništa nije promenilo. Zaista ne razumem tu potrebu ovih ljudi da stalno govore o stvarima o kojima bi najpametnije bilo da ćute, da imaju trunku morala, da imaju trunku osećanja prema tome šta izazivaju svojim glupostima kod ljudi oni bi bar prećutali neke teme o kojima imaju potrebu da govore. Što se tiče svega ostalog prosto je neverovatno da nam oni koji su i poslanike izbacivali iz sale danas drže predavanje kako treba da uđu i novinari i treba da uđu na balkon zato što neko ima potrebu da bude slikan 24 sata? Pa. neka angažuje sebe i fotografa koji će da je prati po ceo dan, pa će valjda i tu potrebu svoju zadovoljiti. Hvala. 

ANA BRNABIĆ: Hvala. Reč ima ministar Irena Vujović. 

IRENA VUJOVIĆ: Hvala predsednice. Poštovani građani Srbije, pre svega ovde se i danas spominjala životna sredina i dodavanje litijuma, takođe isto i sve što se događa vezano za rudnik Bor. Pre svega bih naglasila da inspekcija Ministarstva životne sredine redovno ide u kontrole. Izuzetno smo aktivni, naravno da uvek hvali inspektora i ti pozivi su stalno otvoreni kako bi mogli u još većoj meri i češće da to obilazimo, ali kada govorimo o rudniku Bor moram da kažem da smo sedam puta ove godine bili u kontroli. Dakle, imali smo takođe i pisano neke privredne prestupe, ali smo sugerisali i na ubrzavanje izrade studija za određene segmente. Kada govorimo generalno o ministarstvu i drugim subjektima koje kontrolišemo, moram da naglasim da smo imali preko 1465 nadzora, preko 190 rešenja izdatih, 1693 dopisa, 42 prekršaja, sedam privrednih prestupa, 77 zabrana i to je sve urađeno na osnovu 64 inspektora koja su svakodnevno po Srbiji. Kada govorimo svakako o litijumu i projektu Rio Tinto, moram i danas da podsetim građane Srbije, baš zato što se skupljaju unapred i zato što su uplašeni, da je to i dalje strah bez ikakvog razlog. Dakle, moram da istaknem još jednom da studija nije poslata Ministarstvu. Dakle, niko zvanično nije poslao studiju o kojoj možemo da razgovaramo, na osnovu koje možemo da raspravljamo. Dakle, sve se raspravlja bez činjenica, bez dokumentacije koja je ispred nas. Pominjao se ovde i profesor koji ekspert, verovatno, u svojoj oblasti, kao što ste rekli i jeste, ali se pominjao baš kao neko ko je glasan protiv Rio Tinta i ove vlasti, ali on kao ekspert trebao bi da zna kakve su zakonske procedure pošto znam da je sarađivao i sa Ministarstvom tesno za vreme vlasti SNS. Tada nije pominjao sve negativne posledice na rudarenje litijuma, ali isto tako sam sigurna, pošto i poznajem profesora lično, dakle, da sigurno zna kakve su zakonske procedure koje važe u Republici Srbiji. Zato me izuzetno čudi kako je dozvolio sebi da unapred, apriori komentariše, dakle, bez činjenica, a nadam se da kada činjenice budu pred svima nama, da će onda dati svoj ekspertski sud. Takođe je narodna poslanica pominjala Savski venac, evo, ovde sam zapisala, ali ne mogu da samo vidim zašto je aludirala i na šta konkretno. Što se tiče opštine Savski venac, ja odavno nisam predsednik opštine, nadležnosti inspektora opštinskih nisu dakle, građevinske, kako bi zaustavili nelegalnu gradnju, ali apelujem na građane ne samo na opštini Savski venac, nego svuda, širom Srbije ukoliko vide takvu pojavu da se ona i kazni, a čula sam da je bilo i trake, a već nakon toga šta se događa, to možda prevazilazi nekoga ko vodi stranku na Savskom vencu, ali hvala na svakoj prijavi i sugestiji, dakle, uvek se trudimo da osluškujemo potrebe građana i da postupamo po zakonu. Takođe, Savski venac je opština gde SNS je pokazala da radi u korist svih građana, dakle to se pokazalo na prethodnim izborima, iako su mnogi proglašavali pobedu i godinu dana pred izbore. Srpska napredna stranka će i dalje vredno raditi u korist svakog građanina i trudićemo se da unapredimo centralno gradsku opštinu, ali isto tako i sve opštine u Srbiji, naročito kada govorimo o zaštiti životne sredine. Još jednom da samo istaknem vezano za Rio Tinto i za litijum, dakle, bez pune zaštite zdravlja ljudi, životne sredine, mi nećemo ništa dozvoliti, dakle, nijedan projekat bilo kojoj kompaniji. Ukoliko se dokaže suprotno, odnosno da nema negativnog uticaja na životnu sredinu i zdravlje ljudi tu šansu ne želimo da propustimo i nećemo zarad dobrobiti građana Republike Srbije, do tad vas molim da svi sačekamo. Dakle, studije da se zvanično predaju i da komentarišemo o njima i da čujemo i kritike i pohvale i dobre primere i sve ono što će izaći nakon te studije i u ostalom zvanično će to biti obaveza ministarstva da odgovori na svaku primedbu, produžićemo rokove sa zakonom koji ćemo usvojiti do kraja godine ovde u Narodnoj skupštini, odnosno imaćete i narodni poslanici pred vama zakon da možemo da raspravljamo o njemu, gde će se i pooštriti upravo sve te mogućnosti i procedure kako bi upravo u skladu sa evropskim zakonima unapredili i naše, dakle one koji još to nisu doživeli sve te promene u skladu sa direktivama EU. Hvala 

ANA BRNABIĆ: Hvala. Sada molba za sve da se vratimo na amandman koji je podneo narodni poslanik Vladimir Pajić. Može replika. Samo da se vratimo pošto čak ni taj narodni poslanik više i nije u sali, pa toliko o tome koliko su važni ovi amandmani, u stvari da su podnošeni samo da bi se kupilo vreme za neku drugu raspravu. Izvolite, gospođo Tepić. 

MARINIKA TEPIĆ: Zahvaljujem i želim da se zahvalim kolegi Jovanovu što je pomenuo tu moju izjavu, naravno izvučenu iz konteksta, koja nije bila odgovor roditeljima nastradale dece, nego delu advokata koji su pokušali da zloupotrebe te tragedije i sa namerom da ta tema ne ostane zatvorena samo unutar porodica, da ostanu same, već sa ciljem da celo društvo i cela kriza u kojoj smo se našli mora da nađe izlaz, a vi ste u tom momentu ubijali anketni odbor koji je bio jedina instanca da se ove dve tragedije dodatno ispitaju i da li je sistem u nekoj od njih zakazao. Za jedno sam siguran da jeste, to je ubistvo u Malom Orašju i Duboni, „Ribnikar“ smo ostavili da se struka izjasni. Dužna sam da to odgovorim, jer je ovo zaista besprizorno manipulisanje tom izjavom. Ono što je problem oko Rio Tinta i rudnika litujuma što vam građani niša ne veruju. Ja ne znam da li vi shvatate ključni problem. Vi možete najbolju studiju na svetu da iznesete, najbolji film da napravite o tome, ne znam gde da odvedete ljude, ne veruju vam zao što ne postoji država, ne postoji sistem, ne postoji nezavisno sudstvo, ne postoji samostalno tužilaštvo, ne postoje inspektori, naročito za zaštitu životne sredine, pa čitala sam vam šta piše izveštaj državnog revizora za opasan otpad i naročito za otpad od rudarstva. Znači, ne veruju vam ljudi. Ja ne znam kako da to shvatite. Vi hoćete da otvorite raspravu nakon što ste potpisali sa svim njima to što ste potpisali pre dve li tri nedelje. Kad? Krili se do 24 sata pre potpisivanja krili ste dolazak, krili ste da potpisuju tri liste, šta se potpisuje i da nismo bili pažljivi ne bismo ni videli među potpisnicama jedan od direktora Rio Tinta, pa kako to prvo potpišete, a onda kažete pričaćemo o tome. Zato vam ljudi ne veruju. Trebalo je da uradite obrnuto. Da prvo se otvori tema i ne način da je otvori Aleksandar Vučić onog momenta pre dve godine, što bismo rekli, kada je zapljunuo temu Rio Tinta, to je bio kraj bilo kakve normalne rasprave i zato vam niko ne veruje i zato imate problem. Sve se uradili naopako. Da ne kažem u međuvremenu, ovde sedi ministar za čije vreme ministar pravde je pravna država doživela slom, rušenje u Savamali i to vas je obeležilo i evo ga sada ponovo ministar u Vladi, pa umesto da bude odgovoran, on je nagrađen. I moram da se zahvalim gospođi Brnabić na toleranciji, samo tako nastavite, moram da priznam , bez obzira što nam se ne sviđa šta čujemo sa one strane, a verovatno ni drugoj strani šta čuje sa naše strane, mogućnost da se ipak replicira u više navrata i da se ipak bolje raspravlja je zaista kvalitet i ja vas molim da ne odustanete od toga i da sada, nadam se, iz ovih cipela, vidite kako je biti i raditi za Narodnu Skupštinu, a ne bahato se ponašati kao neki od članova Vlade, danas ne svi. Hvala. 

ANA BRNABIĆ: Samo da reagujem, istini za volju, što se tiče anketnog odbora, da se ne vraćamo na to i ne zloupotrebljavamo. Svi se sećate da su roditelji stradale dece, tražili da ne radi anketni odbor tako da je bezveze da se politički oko toga prepucavamo. Izvolite, Dubravka Đedović Handanović. 

DUBRAVKA ĐEDOVIĆ HANDANOVIĆ: Hvala predsednice. Moram da pojasnim još jednom šta je tačno potpisano. Pošto smo čuli niz neistina o tome kako je nešto odlučeno, kako su neki ugovori potpisani i kako se nešto počinje. Potpisano je, tačnije rečeno i precizno rečeno pismo o namerama. To znači da postoji određena namera ukoliko se svi preduslovi ispune i ukoliko se svi uslovi ispune da bi se ta namera sprovela u delo. Namera je da imamo čitav zaokružen lanac vrednosti u našoj zemlji, od sirovine do proizvodnje baterija, koristeći najveću i najbolju tehnologiju, do proizvodnje električnih vozila, koje evo, bili smo svedoci da već počinje u Srbiju u Kragujevcu i to nemaju zemlje u okruženju, nemaju ni zemlje u okruženju koje su članice EU, a Srbija je to postigla i želi da nastavi da se razvija kada je u pitanju proizvodnja električnih automobila, autobusa, jer to upravo ide u prilog i smanjenju zagađenja i čistijem vazduhu i smanjenju štetnih gasova i pre svega doprinosu da se borimo protiv klimatskih promena. To je namera da zapravo sarađujemo sa najrazvijenijim zemljama u Evropi i da takođe u tome što je potpisano u memorandumu o razumevanju koji je pravno neobavezujući dokumenat, a to pravnici znaju šta znači i zato se i zove memorandum, zato se ne zove ugovor, pričamo o tome da ćemo sarađivati u razvoju ljudskih resursa, razmeni tehnologija, razmeni i primeni pre svega saradnje u nauci, znači da dolazimo do najboljih naučnih rešenja za upravo razvoj novih tehnologija i da ćemo sarađivati na primeni najviših ekoloških, socioloških i upravljačkih standarda. Znači to je ono što je namera i što je potpisano, ništa nije odlučeno, nikakva dozvola nije data i ne postoji apsolutno nijedan dokument kojim su građani obmanjeni, kojim je rađeno nešto što nije transparentno, a to nam govore oni koji su izdali devet istražnih dozvola u periodu između 2001. godine i 2012. godine, upravo za ovaj projekat, koji nisu pričali o lancu vrednosti, koji nisu pričali o proizvodnji ni baterija, ni električnih automobila, ni novim tehnologijama, ni razmeni znanja i iskustava, kada su ljudski resursi u pitanju, ni primeni najviših ekoloških i socijalnih standarda, a onda pitaju kome i kako će građani da veruju. Jasno je, zakon je izmenjen 2006. godine, upravo u prilog privatnim investitorima i to ćemo ratifikovati i na tome radimo, upravo da bi zaštitili državu i građane. Eto, pitaju nas oni kako da nam neko veruje. Takođe, tih devet istražnih dozvola koje su izdate za ovaj projekat do 2012. godine, izdati su bez postojanja bilo kakve strategije kada je u pitanju razvoj ovog sektora. Znači, pričamo o tome kako ovde neko nekome može da veruje? Pa, mislim da je jasno da apsolutno, još jednom ponavljam, nije ni jedna dozvola izdata, a biće izdata ukoliko se svi uslovi ispune, upravo oni na koje su se obavezali svi oni koji su potpisali to pismo namere. Znači, svi moraju da poštuju i ekološke standarde i socijalne standarde i to da u Srbiji apsolutno postoji zaokružen lanac proizvodnje. To je ono što je važno. Ono što je takođe važno, a što smo čuli i što opet moram da ukažem na nepravilno iznošenje podataka i informacija, a to je da se dozvole za odlaganje jalovine, koja se smatra rudarskim otpadom, odlaže trenutno u Srbiji u skladu sa tehničkom dokumentacijom za svaki pojedinačan projekat koji je upravo predmet izdavanja dozvola. Dozvole za rudarski otpad se izdaju na osnovu Uredbe koja je doneta 2018. godine, koja se primenjuje od 2020. godine, ali, nažalost, nikome nije palo napamet da takve uredbe za odlaganje rudarskog otpada donosi pre 2012. godine. Sada tobož je to glavna tema. To da se radi svakodnevno na tome sa kompanijama i da se rešenja, odnosno zahtevi tumače, pa se odbijaju, pa se radi na tome da se dođe do najboljih primenjenih rešenja da bi se uredba ispoštovala, da, radi se svakodnevno. Svaka kompanija će ispuniti zahtev koji je propisan regulativom, ponavljam, koja se primenjuje od 2020. godine i koja je u skladu sa najvećim normama i regulativom koja se primenjuje i u EU, odnosno u najrazvijenijim zemljama kada je ova oblast u pitanju. Povećali smo broj rudarskih inspektora, duplirali smo ga, pa smo samim tim povećali i broj nadzora. Moram da vas obavestim da smo u 2023. godini imali 57% više nadzora nego u 2022. godini. Znači, radimo svakodnevno na tome. Zapravo, 263 nadzora u 2023. godini u odnosu na 167, 2022. godine, tako da nije tačno da nijedan rudarski inspektor ne može da uđe u bilo koji rudnik ili u bilo koji predmet eksploatacije. Da, može, ulazi, ulazi svakodnevno i pregleda i daje do znanja i stavlja primedbe i one se otklanjaju i to govore ovi podaci. U prvih šest meseci 2024. godine imali smo 153 nadzora, što znači da ćemo skoro 100% povećati broj nadzora samo u poslednje dve godine. To je ono na čemu se radi i ono što treba ljudi da budu svesni. Skrnavljenjem struke, pežorativnim izrazima „kopanje“, „kopati“ se upravo minimalizuje i kompromituje struka iz koje dolaze ti inspektori. Nama su ti inspektori bitni i mi njih želimo da motivišemo, da ih angažujemo, da apsolutno budu dostupni i da budu motivisani na tržištu da se bave ovim poslom, ali s jedne strane imate kritiku što se inspektora tiče, a s druge strane skrnavite struku. Da, ovde se radi upravo o struci koja nam je od izuzetne važnosti, koju moramo da zaštitimo, a o tome niko ne priča nego se koriste izrazi koji su toliko nagrdni i pežorativni da samim tim se stavlja upravo u jedan negativan kontekst cela struka. To ne smemo da dozvolimo i to nećemo dozvoliti. To što su određeni narodni poslanici rekli da treba da imamo apsolutno s jedne strane i poštovanje standarda, s druge strane i razvoj i nove tehnologije, to želimo i da postignemo i to ćemo postići. To se postiže napornim radom i naporom koji je uložen upravo da se najveće svetske kompanije kada je u pitanju i tehnologija i razvoj baterije, ali i domaće naše kompanije koje su već prisutne na tržištu u Subotici, koje želimo da razvijamo, pre svega da mogu da se takmiče u Evropi i u svetu i na globalnom nivou i sa kompanijama sa zapada i sa kompanijama sa istoka. Imamo, hvala Bogu, znanje, imamo volju, imamo ljude koji to mogu da iznesu i zato ih i motivišemo ovakvim pristupom i ovakvim potencijalima za razvoj kojih nikada nismo imali više i iskoristićemo svaki od njih. Hvala. 

MARINA RAGUŠ: Na član 2. amandman je podneo narodni poslanik gospodin Marijan Rističević. Primili ste izveštaje Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč ima gospodin Rističević. Izvolite. 

MARIJAN RISTIČEVIĆ: Zahvaljujem. Dame i gospodo narodni poslanici, poštovana predsedavajuća, da i ja čestitam našim strelcima na osvojenoj zlatnoj medalji. Pravo da vam kažem, bio sam iznenađen kada je ta informacija ovde objavljena podatkom i činjenicom da deo opozicionih lidera nije želelo da aplaudira našim strelcima. Dakle, to pokazuje ne koliko je njima stalo do strelaca, nego koliko im je stalo do zemlje koja je putem ta dva strelca i njihovog uspeha uspela da osvoji zlatnu medalju. Dame i gospodo narodni poslanici, ovde se jedan vremešni student požalio da ga nema nešto na RTS-u, pa da se ja sa njim kladim da je njega, recimo, uživo prošle godine na kanalima RTS-a bilo više nego predsednika Republike, kome je zamerio na čestom navodnom pojavljivanju. Evo, ukoliko njega uživo na RTS-ovim kanalima u prošloj godini nije bilo više nego predsednika Republike, ja ću podneti ostavku, ali bi bilo lepo da on uzvrati ukoliko je taj podatak tačan. Ovde je, takođe, jedan opozicioni poslanik rekao da mi ovom taksom zavlačimo ruke narodu u džepove. Pa, nisu to naše ruke. To su ruke ovog vašeg opozicionog lidera. Nismo mi trgovali sekundama. Nismo mi ni u RTS ulazili motornim testerama da ih prisilimo da i dalje trguju sekundama sa nama. To je radio vaš opozicioni lider koji je formirao tu listu sa kojom ste vi ovde ušli. Dakle, on je trgovao emisijama, sekundama. Nisu to naše ruke, već vaše. Mi u RTS-u nemamo ni portira. Vladajuća većina nije promenila nikog od upravnog i tog nekog uredničkog dela, dok vi imate urednike. Recimo, naši su danas osvojili medalju. Ajde da vidimo te vaše urednike, recimo, nekog zabavnog programa ili kako se to zove. Recimo, oni tri godine finansiraju emisiju koja se zove „Jedan dobar dan“. Tri godine finansiraju emisiju koja ne postoji na RTS-u, a direktno to radi urednik koji je vezan za neke opozicione lidere, pa da vidimo čije su to ruke u džepovima građana. Znači, ukoliko ta urednica finansira emisiju sa 120 hiljada evra tri godine, to je ravno, gospodine Jovanov, ja sam računao, dve bronzane medalje na Olimpijadi. Nije bila, ali je osvojila 120 hiljada evra. To su dve bronzane medalje. Još nešto, za 2023. godinu ta urednica vezana za opozicione lidere je najavila još 200 hiljada evra za finansiranje emisije koja ne postoji. Znači, to je jedna zlatna medalja. Znači, gospođa je uspela da ne bude na Olimpijadi, ali da osvoji dve bronzane medalje i jednu zlatnu, da toliko košta njeno angažovanje, odnosno da toliko plati emisiju koja se zove "Jedan dobar dan", koja nije postojala na RTS, nije se emitovala, ali je bila plaćena. Tako su te vaše ruke vaših vođa, opozicionih lidera, u RTS-u, i to duboko u džepovima građana. Nismo mi od javnih poslova pravili privatne biznise, to ste vi, to su vaši lideri, to su vaši urednici. Hvala. 

MARINA RAGUŠ: Po amandmanu, gospodin Aleksandar Jovanović. Izvolite. 

ALEKSANDAR JOVANOVIĆ: Koristiću vreme predsednika grupe. Gospodin Rističević - i lije petrolejska lampa svetlost ljubičasto-žutu na debelo blato kraj staroga puta i dve-tri cigle na putu. Dosadni ste, bre! Do zla boga ste dosadni! Jel smešno? Jel vam se sviđa, gospođo Elvira, ovo što pričam? Vidim da se radujete. Da pozdravim mog brata i prijatelja Ratka Ristića, profesora, koji je okupio narod koji je uz njega, juče, u Aranđelovcu, u Šapcu, biće i u Beogradu. To je čovek koji voli svoju zemlju, čovek koji je priznat svuda u svetu, samo ga vi ovde nazivate barabom. Malo pre slušam ovoga što ima dva stana, penthause, Đuku. Kaže - baraba. Ratko Ristić baraba. Aj, ponovi još jednom, Đuka, što si meni rekao. Baraba Ratko Ristić. Jadno je to. Ej, ljudi, takve ljude da nazivate barabama i lopovima! Profesor univerziteta. Što se tiče rasprave o "Rio Tintu", ona je već bila, ako se ne sećate, podsetiću vas, pre dve godine. Srpska akademija nauka i umetnosti se odredila po pitanju tog projekta. Akademici Kostić, Šolaja, pokojni Stevanović, jel su i oni barabe? Za vas su akademici i profesori barabe. To je tragedija ovoga što se zove srpsko društvo koje vi vodite. Takvo društvo nema nikakvu perspektivu. Ono je osuđeno na propast, ono je osuđeno da nestane, jer ste za šaku litijuma prodali srpskog seljaka. Zato poziv još jednom svima da u subotu, 10-og, kada vam ističe rok da povučete ovaj ludački dokument koji ste potpisali, odustanite od toga, ljudi, ja vas molim. Nemojte to da radite svojim ljudima, svojoj zemlji, svom narodu. Odustanite od tog projekta, to narod neće. Morate da slušate narod. Možete da pričate do sutra ovde vaše projekcije o nekakvim milijardama, o zlatnom dobu. Od toga neće biti ništa. Srpskog seljaka nećete terati sa njegove njive. To mora da vam bude jasno. Hvala. 

MARINA RAGUŠ: Gospodin Rističević, replika. Izvolite. 

MARIJAN RISTIČEVIĆ: Dame i gospodo narodni poslanici, da budem do kraja dosadan, ja sam i dalje za eksploataciju litijuma po najvišim ekološkim standardima EU. To od početka tvrdim, to sam tvrdio. I kada je Vlada donela uredbu, rekao sam sledeće. Ja jesam dosadan, ali nisam naneo štetu svojoj zemlji. A vi tamo koji se kupate kod Ćusije na bazenu, treba da kažete i na delu pokažete da volite državu Srbiju i da joj niste naneli štetu. Mi u Inđiji smo samo pre dve godine usvojili prostorni plan sa namerom da tu bude fabrika električnih automobila Volvo. Znači, dobili smo parametre, usvojili smo, investicija je bila teška 1,2 milijarde, 3.300 zaposlenih, da se proizvodi 250.000 električnih automobila godišnje. To je vredno pet milijardi, pet milijardi BDP najmanje vredan od tih automobila. Šta se desilo? Onda su mangupi tipa Ćuskijini sa bazena pravili demonstracije, Vlada je donela tu uredbu i zbog nedostatka komparativne prednosti Volvo je odustao i otišao u Slovačku. Vi ste, gospodine, bili teška štetočina po pitanju ekonomije Srbije, a ja imam pravo da budem dosadan, ali nikada neću biti protiv svoje zemlje, nikada neću nanositi štetu njenoj ekonomiji, vojnoj moći itd. Ja ću i dalje da budem seljak patriota, a vi se nemojte pozivati na seljake. Vi ste od jednog seljaka uzeli komad zemlje. Taj seljak je od ove vlasti dobio šest miliona dinara, a kad mu je došla kontrola da proveri ekološke standarde u njegovom gazdinstvu, ustanovljeno je da on nije ni najmanje uslove ekološke ispunio za bavljenje stočarstvom na svojoj farmi, u svom domaćinstvu, a ovamo, kao, on će da se bori protiv rudarstva. Ajde, idi, begaj. Ćao. 

MARINA RAGUŠ: Vladimir Đukanović, po osnovu replike. Izvolite. 

VLADIMIR ĐUKANOVIĆ: Zahvaljujem se. Za razliku od nekih koji prave protest da bi reketirali investitora, pa kad investitor da dovoljno novca onda prekinu protest i za razliku od nekih koji dobiju zemljište u Nedeljicama da bi upravo zbog toga pravili protest i tako zarađuju novac, jer njima politika služi da bi došli na lukrativni način do novca, kao što je ovaj preko puta, ja sam u životu radio, za razliku od nekoga ko se vucarao po ulici. Vrlo sam ponosan na sve ono što sam uradio, a nažalost, nemam penthaus, ali bih voleo da imam i trudiću se u životu da ga imam. Međutim, nije to tema. Tema je kako ovde neko dolazi do sredstava i kako finansira svoje aktivnosti političke. A ja ponavljam - tako što reketira investitore tako što ih uslovi - pravićemo protest, pa kada počne da divlja, onda investitor dođe, pa mu plati nešto i onda on prekine protest. Inače je postao veliki ekolog kada više nije mogao da dođe do dozvole za mini hidrocentralu i takav danas priča ovde nekom o tome kako se on bori za zaštitu životne sredine. Ovo nisam čuo ja bez veze, nego od njegovih članova, od Pirota do Beograda, i svi ga karakterišu kao ozbiljnog prevaranta. To o kome ja imam mišljenje i kakvo imam mišljenje o tom profesoru o kome ste govorili, znate, kada neko promeni pet partija, pa ode od one krajnje levo liberalne do ultra neke konzervativne desne, a samo da bi svoju političku ambiciju zadovoljio, pa naravno da ću ga nazvati kako sam ga nazvao. On nema nikakav kredibilitet i apsolutno takva osoba ne zaslužuje nikakvu pažnju i sa naučnog aspekta, niti sa političkog, niti sa bilo kakvog, taj čovek jednostavno nema nikakav karakter i njegova reč ne vredi ni pišljivog boba. Zahvaljujem. 

MARINA RAGUŠ: Hvala, gospodine Đukanoviću. Gospođa Marinika Tepić, izvolite. 

MARINIKA TEPIĆ: Ja sam se javila za repliku nakon izlaganja ministarke Đedović. Imam dva konkretna pitanja i tražim dva konkretna odgovora. Koliko tačno republičkih inspektora za rudarstvo imate, pošto je dugo važila informacija da imate samo jednog? Dakle, koliko tačno imate inspektora na republičkom nivou? Da li biste bili ljubazni da nam ovde pročitate šta ste tačno potpisali tog čuvenog petka, pošto smo mi iz medija saznali samo za krovni memorandum i ništa drugo što se tamo potpisivalo nismo imali priliku da čujemo? Vama nije problem pretpostavljam, to nije neka dokumentacija od 100 strana, da nam ovde lepo iščitate i da cela javnost čuje šta ste vi lično tačno tamo potpisali i šta je direktor "Rio Tinta" tačno tamo potpisao. Treće, nemojte da zamerate građanima ili nama kada u ime građana ovde kažemo da vam ljudi ne veruju. Apsolutno ništa lično, ali sam isto dužna da kažem zbog građana i zbog vas da se struka naročito za vas izjasnila da vam ne veruje. Znate li zbog čega? Zato što kada ste dovedeni u "Komercijalnu banku", najjaču državnu banku tada, ona je rasprodata ili prodata ubrzo posle toga i smatralo se da ste zbog toga dovedeni. Kada ste dovedeni u sektor za rudarstvo i energetiku, EPS je ponovo ušao u problem i u kolaps. Taman je malo stao na noge sa novim direktorom Tomaševićem, malo se sredio, malo je krenula i bolja proizvodnja i da se sistem revitalizuje. Vi ste sad ponovo nastavili tamo gde je Grčić stao. Nikada veći uvoz struje. Mi ne znamo, naravno, ni za koliko novca. Dušan Nikezić je o tome jutros pričao, postavio vam direktna pitanja i očekujem da odgovorite, ali toliko sam htela. Hvala. 

MARINA RAGUŠ: Hvala, gospođo Tepić. Na član 2. amandman su zajedno podneli narodni poslanici Srđan Milivojević, trenutno nije tu, i dr Dragana Rakić. Primili ste izveštaje Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč im dr Dragana Rakić. Profesore Pavićeviću prijavite se ponovo. Izvolite. 

DRAGANA RAKIĆ: Poslanik Srđan Milivojević i ja podneli smo amandman koji glasi da se reči 349 dinara, sa rečima 40 dinara, odnosno mi predlažemo da se ova pretplata, odnosno taksa, smanji na 40 dinara i objasniću kasnije zašto baš 40 dinara. Naše obrazloženje je jednostavno. U kampanji za parlamentarne i predsedničke izbore 2012. godine Aleksandar Vučić je najavio ukidanje TV pretplate i zamislite zaista je ukinuo TV pretplatu, odnosno šalim se, nije je ukinuo samo je promenio naziv, pa to više nije pretplata, nego je to sada TV taksa i to moraju da plaćaju svi, čak i oni koji nemaju televizor i koji ne gledaju RTS. Znam takve slučajeve. Postoje u Srbiji građanke i građani koji ne gledaju, znači, nemaju TV aparat, ali su prinuđeni da plaćaju TV taksu i čak na sudu vode sudske sporove sa RTS-om. Tako da, nas dvoje smatramo da je nepotrebno da se plaćanje ove takse produži nakon 1. decembra tekuće godine, jer javnost nema nikakve informacije o tome kako se troše ova sredstva, a Javni medijski servis je odavno postao partijski servis SNS i privatno propagandno glasilo režima. Tako da RTS ne izveštava o onome što je zaista važno, što muči naše građane, jer da izveštava sinoć bi bio na protestu u Šapcu, i mogao bi da se lično svaki građanin koji gleda RTS uveri da nije istina ono što je poslanik Živan Bajić, doktor iz Šapca govorio i pogrešno citirao Biljanu Stepanović. Namerno ju je pogrešno citirao. On je rekao da je Biljana rekla da nije stručnjak za litijum, ali da se protivi tom projektu. Istina je da je Biljana Stepanović novinarka koja se bavi ekonomskim temama rekla da je ona stručnjak za ekonomiju i da projekat „Jadar“ nema finansijsko opravdanje da je zarada Srbije tu sam oko 30 miliona evra godišnje i da će nam trebati 600 godina da se litijum kopa u Rio Tintu da bi mogli da vratimo zaduženje za jedan besmislen projekat kao što je EKSPO 2027. To je prava istina što je Biljana Stepanović juče rekla. Da je RTS bio tamo i da je uživo prenosio protest građani bi Srbije znali šta je istina i da je istina što ja govorim, a ne ono što govori poslanik SNS. Hvala. 

MARINA RAGUŠ: Profesor dr Đorđe Pavićević. 

ĐORĐE PAVIĆEVIĆ: Ja ću koristiti vreme ovlašćenog predstavnika i hteo bih prosto da kažem nekoliko reči o ovome što smo ovde čuli sada. Ne znam gde su recimo, ministarka ili šef poslaničke grupe SNS čuli ove informacije o tome šta se dešava u Šapcu ili Aranđelovcu, pošto sam ja sada gledao i sajt RTS gde nema nikakvih informacija o tome. Tako da, očigledno ne gledaju baš RTS da bi saznali o onome šta se zaista zbiva. Nema ni informacija o dokumentu o kome ministarka govori, a to je ovo saopštenje rudarskih institucija koje se bave rudarstvom, ali ih ima na nekim drugim mestima i zanimljivo je da se tamo ništa ne kaže o stvarima koje se tiču Rio Tinta, nego se u stvari apeluju da se zaustavi uticaj političkih borbi na struku. Političke borbe na struku u tom smislu nisi samo političke borbe koje vodi opozicija. Uticaj koji ima na institucije nema opozicija, već u stvari preko ljudi koji tu rade, uglavnom oni koji su predstavnici vlasti. Tako da bi onda bilo dobro da poslušate preporuku i saopštenje i da zaštite rudarsku struku na način na koji oni savetuju, ali i da zaštitite rudarstvo recimo kao što ovde svesrdno govorite. Podsetiću vas, naša prva inicijativa u ovom Skupštini kada smo se pojavili bila je komisija koja bi ispitala pogibiju rudara u rudniku Soko. To se nikada nije dogodilo. Dogodilo se to da je tužilaštvo reklo da niko nije kriv za smrt tih rudara. Ti sporovi će sada, verovatno, završiti pred Evropskim sudom za ljudska prava, ali i dalje vam to ne smeta da se busate u prsa da ste vi ti koji štitite rudarstvo, struku, rudarenje, samo zato da bi u stvari doveli jednu kompaniju koja ovde treba da eksploatiše litijum. Nemojte mešati borbu protiv projekata „Jadar“ sa nečim što je rudarenje uopšte. Sada kada govorimo o tome, a to bi valjda trebalo da pričamo i na RTS-u, ali vidimo da od svega toga tu nema, zaista bi trebalo da pričamo kvalifikovano, kako nam ova udruženja govore, ali očigledno tamo ne možemo čuti neke stvari, niti možemo saznati uopšte o tome koliki su zaista rizici, da li se sve to isplati, kakve su garancije da se ti rizici neće ostvariti i ono što je još važnije, ko daje garancije. Znači, u tom pogledu zaista svi akteri koji su upleteni u to i koji se busaju da su oni garanti iza toga nemaju baš nekakav veliki kredibilitet, i kao što je ovde već rečeno, ne mogu ljudi verovati, ne mogu ljudi imati poverenja, ako su već pre tri godine čuli da ovog projekta neće biti i da će on biti zaustavljen, a sada imamo situaciju da se on nastavlja i to da se nastavlja uz nekakve potpise i uz nejasnu dokumentaciju. Ovde se mnogo govorilo recimo o tome šta je govorio profesor Ristić i govorilo se veoma ružno o tome, ali i mnogo akademika. Da li je recimo ono što govori akademik Šolaja isto tako nešto u šta ne treba da verujemo ili recimo Aleksandar Popović nešto što govore nestručni ljudi i nešto što ne zahteva kvalifikovan odgovor, a ne ovakav kakav nam daje ovde ministarka recimo za zaštitu životne sredine koja kaže – pa mi sada nemamo činjenice? Siniša Mali je otvorio… 

MARINA RAGUŠ: Izvinite profesore Pavićeviću, pošto ste iskoristili vaše vreme, hoćete da nastavite u vremenu grupe? 

ĐORĐE PAVIĆEVIĆ: Ne. 

MARINA RAGUŠ: To je to. Hvala. Na član 2. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rakić, dr Ksenija Marković i Nebojša Novaković. Primili ste izveštaj Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč i dr Zoran Lutovac. Izvolite. 

ZORAN LUTOVAC: Hvala. Mi smo napisali amandman. Ideja je da ne bi trebalo povećavati pretplatu, odnosno taksu ne bi trebalo povećavati. Naprotiv, trebalo bi je i ukinuti. Postoji više razloga. Jedan od razloga je taj što se kaže to je samo 50 dinara, ali to je preko 16% i to stvarno nije neka velika suma za one koji imaju, ali za one koji nemaju, a takvih je mnogo u Srbiji, to jeste mnogo. Vi imate skoro milion penzionera koji imaju prosečnu penziju ne veću od 240 evra. To je za njih velika svota. Nije velika svota za onih 48 milijardera, koliko ima u Srbiji i nije velika svota za 33 hiljade milionera, koliko ih ima u Srbiji. Za njih nije veliko stvarno, ali oni su to postali zahvaljujući tome što su ili bliski vlasti ili su uz vlast ili su sami članovi neki od stranaka u vlasti. Drugi ključni, suštinski razlog je to što RTS nije javni servis. To je privatni servis jednog čoveka i jedne političke opcije. To je suština. Ako se tako taj servis ponaša onda bi trebalo da ga plaćaju oni čiji je on servis. To znači da ga plaćaju ili članovi SNS-a ili da to budu ovi milijarderi i milioneri koji su postali to što jesu zahvaljujući SNS-u. Samo što se tiče cena, ovde je više puta ponovljeno kako su plate rasle, rasle su penzije. Samo da vam kažem da su cene brže rasle od prosečne penzije od 2012. godine do danas, pa je kupovna moć padala. Takođe, u poslednje tri godine cene hrane su u proseku povećane za 60%, što nije ni približno onome što je povećanje tih penzija, pa ni plata. Meso više od 50%, mleko, sir, jaja, više od 70%. Povrće 80%. Dakle, kada govorimo o svemu ovome, treba imati u vidu i obrazloženje koje je dato uz ovaj zakon. U obrazloženju kaže da je potrebno to uraditi i povećati, dakle, iznos takse, da bi se stvorili uslovi za nesmetano obavljanje osnovne delatnosti. Nije osnovna delatnost RTS-a da bude propagando sredstvo jedne političke opcije. Glavna, u informativnom smislu, obaveza jeste da informiše građane blagovremeno, potpuno i istinito, što Ustav nalaže. Toga nema. Prema tome, građani nisu u obavezi da plaćaju propagandu u korist jedne političke opcije, nego da plaćaju javni servis koji ih obaveštava o svim važnim pitanjima u društvu. Takođe, kaže se da bi se povećavanjem takse otklonile okolnosti koje bi mogle da dovedu u pitanje rad javnog medijskog servisa i obavljanje njihove osnovne delatnosti koje su u funkciji ostvarivanja javnog interesa. Da je to tako ne bi bio problem, ali jeste problem, jeste problem da se o tome razgovara uopšte, ako imamo servis ovakav kakav jeste. Ja ovde govorim o informativnom programu. Informativni program treba da finansiraju oni kojima služi taj informativni program, a ne služi građanima Srbije, nego jednoj političkoj opciji. Prema tome, što se tiče kulturnog i drugog sadržaja, obrazovnog programa, o tome možemo da govorimo koliko građani treba da izdvajaju za tu vrstu programa. Ali, za informativni program, propagandni program, koji od građana sakriva činjenice, umesto da ih iznosi, koji ulepšava stvarnost, umesto da je prikazuje onakvom kakva jeste, umesto da pokazuje koji su ključni društveni problemi u društvu, oni zataškavaju te probleme. Takav servis, takav informativni program ne treba da ima podršku građana Srbije. Već je pomenuto da je obećano da će se to ukinuti, samo je promenjeno ime za namet i, umesto pretplate, to ime je sada taksa. Zato smatramo da ne bi trebalo povećavati taksu, kao što smo naveli u ovom amandmanu. Hvala. 

MARINA RAGUŠ: Hvala, doktore Lutovac. Pre nego što dam reč gospođi ministarki Dubravki Đedović Handanović, da vas pitam, gospodine Rističeviću, vi biste po ovom amandmanu? Izvolite. 

MARIJAN RISTIČEVIĆ: Gospođo predsedavajuća, ja sam uporan, po ovom amandmanu, čisto da podsetim ove koji toliko zamerki imaju na ekologiju danas na ponašanje, kako su se to oni ponašali kada su bili vlast po pitanju ekologije. Pa sam se prisetio iz moje karijere, nemojte dobacivati, kako sam smenjen sa mesta predsednika Skupštine opštine Inđija za vreme vlasti ovih bivših. Dakle, radilo se o Fabrici za reciklažu olovnih akumulatora, koju su u Inđiji planirali i na kraju i izgradili na vodozahvatu Inđija. Da bi na vodozahvatu Inđija mogli da sagrade Fabriku za reciklažu olovnih akumulatora, gle čuda, tad vam nije smetala sumporna kiselina, olovo itd, morali su da promene prostorni plan, da izbrišu vodozahvat, pa da onda kad usvoje taj prostorni plan, dobiju dozvolu od Pokrajinske vlade u kojoj je bila neka nosilica ili nosilja izborne liste. A da bi se to desilo, pošto predsednik Skupštine takav skandalozan predlog nije želeo da stavi na dnevni red, da se iz prostornog plana izbriše vodozahvat i bunari, oni su se setili da smene predsednika Skupštine na jednoj sednici u zgradi Uprave vodovoda u kojoj je bilo sedište njihove stranke. Smenili su zlog predsednika Skupštine opštine i uspeli da isposluju dozvolu i sagrade reciklažu olovnih akumulatora na vodozahvatu Inđija. Tad im nije smetalo ni zagađenje vode, nije im smetalo ni olovo. Verovatno da ova što je bila pokrajinski sekretar za sport, verovatno je mislila da je olovo i sumporna kiselina tako dobra za sportiste, znači bez ikakvih uslova su uradili i sagradili reciklažu olovnih akumulatora, fabriku na vodozahvatu Inđija, gde se i dan-danas nalazi, jer je teško to sada razmrsiti posle njihovog odlaska sa vlasti. Hvala. 

MARINA RAGUŠ: Hvala vama. Gospođa Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Evo, da odgovorim na postavljena pitanja. Što se tiče rudarskog inspektora, nije apsolutno tačno da postoji samo jedan rudarski inspektor. Imamo šest rudarskih inspektora u ovom momentu i nastojimo da ih bude još više. Znači, imali smo manje u prethodnom periodu, imali smo i značajno manje pre 10 godina, ali imamo šest, pokrivamo celu teritoriju Srbije. Neki ne žive, naravno, i nisu svi locirani u Beogradu, locirani su i žive i širom zemlje. Znači, mogu da reaguju brzo, da budu na licu mesto brzo, da budu tamo da je potrebno, da smanje i troškove i prevoza i tako dalje. To pokazuje upravo i podatak da je povećan nadzor za 57% prošle godine, a ove godine očekujemo da će biti povećan za sto posto, ako pogledamo prethodne dve godine. Što se tiče onoga što je potpisano i šta je srž, da kažem tog dokumenta, odnosno saradnje, strane vide mogućnosti za saradnju u okviru memoranduma u težnji da se pod jedan, promoviše snažnija ekonomska integracije u jedinstveno tržište EU i ekonomski rast koji pokreću održivi lanci vrednosti sirovine i baterija, posebno u pogledu industrijskog ekosistema električnih vozila, putem mapiranja resursa, identifikovanja i zajedničkog razvoja održivih projekata, omogućavanjem poslovnih mogućnosti i privlačenjem investicija. Pod dva, da se Srbija podrži u razvoju domaćih i vertikalnih integrisanih lanaca vrednosti i baterija i električnih vozila u skladu sa pravilima i standardima EU. Pod tri, da se svedu na minimum uticaj na životnu sredinu nastojanjem da se sprovedu stroga pravila i standardi EU, uključujući sprovođenje najbolje raspoloživih tehnika, obezbede koristi za lokalne zajednice uz istovremeno sprečavanje pojave preko graničnog zagađenja. Pod četiri omogući usklađivanje politike i regulatornog okvira i osigura da propisi ne stvaraju prepreke održivom razvoju ili snabdevanju električnih vozila uz istovremeno obezbeđivanje primene međunarodno priznatih principa, smernica i najboljih praksi u oblasti zaštiti životne sredine, socijalnih i standarda upravljanja kroz lance vrednosti sirovina i baterija. Pod pet, omogući bliža saradnja u oblasti istraživanja i inovacija, duž odgovarajućih lanaca vrednosti. Pod šest, identifikuju i primene relevantni finansijski investicioni instrumenti za smanjenje rizika i poslednje da se sarađuje na razvoju neophodnih veština za visoko kvalitetne poslove i omogući izgradnja kapaciteta i kompetencija za razvoj održivih lanaca vrednosti sirovina i baterija. Da li tu ima nešto sporno? Pričamo kako da se minimiziraju svi negativni efekti i ekološki, a da se povećaju mogućnosti za prosperitet ekonomskog razvoja za približavanju jedinstvenog tržišta. Znate li koliko to koristi ima za našu zemlju? Znači, to je još jedan dokaz da sve neistine koje činimo idu samo u prilog tome da se ovde ne vodi nikakva borba za ekologiju ili protiv jednog, dva ili više projekata, već da se apsolutno vodi jedna politička borba u pokušaju na ulici pošto na izborima nije moglo da se dobije ta borba. Kada pričamo o onome što su i što je struka sa čime je izašla u javnost u odbranu struke pre svega, u tom zajedničkom saopštenju koje je potpisalo 1.300 stručnjaka kaže se – kada govorimo o litijumu u Republici Srbiji ima jedno istražno polje koje se vodi kao aktivno, ali je dug put od istraživanja do eksploatacije i samo istraživanje ne znači i eksploataciju. Pošto slušamo prethodnih dana kako ima informacija o istražnim poljima u Nišavskom okrugu kada je litijum u pitanju ili u Kragujevcu ili u Požezi, ili ne znam gde već, u Topoli. Znači, jednostavno se šire neistine za rad stvaranja panike, a struka se apsolutno ne uzima u obzir koja je jasno i glasno izašla sa adekvatnim informacijama. Tu bih se zaustavila da ne bih više, a mogu da pričam i o drugim temama koje su se ovde otvorile, ali za rad poštovanja pre svega i građana Srbije, ali i rada ove Narodne skupštine, mislim da treba da se držimo dnevnog reda i da pričamo o amandmanima koji su na dnevnom redu. Hvala vam. 

MARINIKA TEPIĆ: Replika. 

MARINA RAGUŠ: Izvinite da vas pitam po kom osnovu? 

MARINIKA TEPIĆ: Meni je lično odgovorila i pogrešno je interpretirala ono što sam rekla.

MARINA RAGUŠ: Ne razumem, postavili ste pitanje i dobili ste odgovor i to je to. Gospodin Živan Bajić? Po kom osnovu? 

ŽIVAN BAJIĆ: Pomenut sam.

MARINA RAGUŠ: U kom govoru? Ne možete sada, izvinjavam se. Replika neposredno po pominjanju. Gospodin Bogdan Radovanović, po kom osnovu? Jeste li vi sada ozbiljni? Dobro, ne može. Dakle, određujem pauzu u trajanju od jednog sata, i to od 14.20 sati do 15.20 sati. 

MARINA RAGUŠ: Tačno je 15.20 časova. Molim da kolege zauzmu svoja mesta. Prelazimo sa raspravom u pojedinostima. Na član 3. amandmane u istovetnom tekstu podneli su narodni poslanici zajedno: Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Niketić, Dalibor Jekić, Branko Miljuš, Mila Popović, Tatjana Pašić i Đorđe Đorđić, zajedno Aleksandar Jovanović, Danijela Nestorović, dr Milica Marušić Jablanović, Dragan Jonić i Goran Petković, zajedno: mr Zdravko Ponoš, Stefan Janić, dr Tijana Perić Diligenski, prof. dr Dragan Belić, prof. dr Slobodan Cvejić, dr Tatjana Marković Topalović i Slobodan Petrović, zajedno: Borislav Novaković, Ivana Rokvić, Đorđe Stanković, Uroš Đokić, dr Ane Jakovljević, Slavica Radovanović, Ana Eraković, prof. dr Snežana Rakić, Aleksandar Ivanović, Žarko Ristić, Miloš Parandilović i Dragan Ninković. Po amandmanu, gospođa Tijana Perić Diligenski. Izvolite. 

TIJANA PERIĆ DILIGENSKI: Zahvaljujem predsedavajuća. Stranka Srbija, centar neće da predloži, da podrži navedeni predlog zakona, budući da takozvani Javni medijski servis već godinama ne obavlja svoju primarnu funkciju, a to je istinito, celovito i blagovremeno obaveštavanje građana o svim važnim političkim, društvenim i ekonomskim pitanjima. Za sve ovo vreme Javni servis sprovodi jedno potpuno pogrešnu politiku, a to je da tendenciozno stvara jednu iskrivljenu sliku o našoj političkoj, društvenoj i ekonomskoj stvarnosti. Podsetiću građane Republike Srbije na leto 2020. godine kada, dok su građani koji su protestvovali ispred Narodne skupštine zbog najave zatvaranja, zbog pandemije korona virusa. RTS nijednu jedinu reč nije rekao tome da građani dobijaju pendreke u bubrege, a za to vreme prikazuje da se akcioni filmovi sa Džekijem Čenom. Ista situacija se ponavlja i danas kada RTS nijednu jedinu reč nije posvetio protestima protiv rudarenja litijuma, dakle, nema ni tona, ni slike o dešavanjima u Valjevu, u Aranđelovcu, u Šapcu, u Loznici, u Bogatiću i najavljuju se protesti u svim drugim mestima i gradovima širom naše zemlje. Gospodo građani, ustala je kuka i motika, došlo vreme da puca narodno trpilo i to je ono što narod neće oprostiti, ubiće vas figurativno rečeno suza narodna. Zahvaljujem. 

MARINA RAGUŠ: Hvala vama. Po amandmanu, gospođa Jelena Milošević. Izvolite. 

JELENA MILOŠEVIĆ: Zahvaljujem. Naravno da smo protiv poskupljenja takse za RTS, ne samo što RTS nije javni servis svih građana i naše pravo da znamo samo ono što odobre na Andrićevom Vencu, već zbog toga što je to još jedno u nizu poskupljenja koja su zadesila građane u poslednje vreme. U ovoj zemlji pored korupcije jedino realno rastu cene dok imaginarno raste BDP i prosečna plata. Prosečna plata od 100 hiljada kojom se hvalite, znate prosečan građanin Srbije nema prosečnu platu, jedino bi bilo logično da ste prosečnu platu računali tako što ste sabrali recimo platu ovde prisutne guvernerke buduće i prošle Jorgovanke Tabaković i radnika „Jure“, pri čemu bi to izgledalo ovako. Jorgovanka Tabaković ili ljudi sa njenom platom da ne bude da nju lično targetiram, jede mesto, građanin „Jure“ jede kupus, a oni zajedno jedu sarmu. Problem je što preko 70% građana ove zemlje jede kupus, jer nema novca za meso. Minimalac, minimalna zarada ne pokriva minimalnu potrošačku korpu i ovo je još jedan u nizu udaraca i ako vam je to vama simbolično 50 dinara na džep građana. Takođe, evo ovde je ministarka Đedović ako može da odgovori zbog čega RTS u svom izveštaju godišnjem navodi da ima problem sa naplatom te takse od EPS-a, ako gospođa Đedović funkcioniše tako besprekorno zbog čega se taksa kojom mogu slobodno da kažem reketirate građane Srbije i naplaćujete preko računa za struju ne stigne do RTS-a, već ih zadržava EPS. Da li je to EPS, zaista na ivici bankrota? Zahvaljujem. 

MARINA RAGUŠ: Po amandmanu Dragan Jonić, izvolite. 

DRAGAN JONIĆ: Ekološki ustanak neće podržati ovaj zakon, pre svega što uopšte ne znamo kako vi kažete na šta tih 50 tričavih dinara treba da ide. Samo da obavestim građane Srbije da je predsednik Upravnog odbora RTS Branko Klanšček pod formom navodnog ličnog stava u „Danasu“ objavio jedan panflet, lobistički panflet u korist Rio Tinta, da li građani Srbije treba da plaćaju lobiste Rio Tinta, koji su sticajem okolnosti zbog nekih zasluga u nekoj službi u javnom servisu? Dobro je da su tu ministarska Đedović i ministarka Vujović, jer su Rio Tinto i njegovi domaći saslužitelji zaboravili 120 istražnih bušotina na području Jadra i Rađevine iz kojih godinama curi zatrovana voda i to su činjenice. Znači ovo nije uzbunjivanje javnosti, koje zagađuje okolno zemljište i podzemne vodotokove. Postavlja se pitanje Rio Tinto ne namerava da sanira te bušotine, šta će raditi ne daj Bože, ako počne komercijalna eksploatacija. Rio Tinto ćuti i o načinu kako bi se, na koji bi se litijum, rudario u Srbiji. Da li to znači ministarko Đedović, da su građani Srbije zamorčići na kome će se jedna kompanija sa veoma lošom reputacijom u svetu koju je podržavala Hitlera, i koja je izazvala građanski rat na Papu i Novoj Gvineji, pošto se brinete za male nacije, da i to kažem, a takođe i uništila staništa Aburadžina pre mnogo godina, posle čega su se izvinili. Građani su dužni da to znaju, tako da ne smemo podržati rudarsku kompaniju angloaustralijsku u kojoj Kinezi drže kontrolni paket akcija od 14%. Hvala lepo. 

MARINA RAGUŠ: Hvala gospodine Joniću. Po amandmanu gospođa dr. Snežana Rakić. 


SNEŽANA RAKIĆ: Poštovana predsedavajuća, poštovane kolege narodni poslanici, članovi Vlade, uglavnom smo dosta, mi ćemo biti protiv usvajanja odluke o uvođenju takse, ali ono što ja želim da kažem da jedna strana koju ovde slušamo dva dana, to je taj kvalitativni, koliko to zaista košta i to je za prosečnog građanina 16,2% i to je 50 dinara. Međutim, jedan drugi problem na koji RTS može da obrati pažnju, a to je znači deo koji se tiče obrazovnog i kulturnog programa. Mi kao zemlja težimo i uđemo da budemo deo evropske zajednice i deo EU, na žalost po podacima sa poslednjeg popisa negde oko 33%, mi imamo funkcionalno nepismenih ljudi koji ne znaju sa digitalnim platformama. Ne znam kako je zamišljeno i na koji način da se ovi ljudi obrazuju, a bilo bi jako dobro da RTS iskoristi svoje resurse koje je imao za vreme korone i nemojte da zaboravite da je tada odrađen veliki posao i da je nastava cela išla preko trećeg kanala, i mi moramo da te ljude naučimo, te dve trećine ljudi zapravo da dobližimo digitalne platforme, jer ako mi sami u državi uvedemo, imamo elektronske krštenice, elektronske e sanduče, mi komuniciramo preko toga, imate preko dve trećine nacije koja živi u mraku i nema pojma o čemu se radi. To je jedna važna stvar. Druga važna stvar na koju bih htela da ukažem da se nadam da kulturni pregled neće biti, program samo na 20% . Treća stvar na koju želim da ukažem to je cenzura, ona je prisutna kada je u pitanju politički život, kada treba da gostuju ljudi iz opozicije, razni ljudi koji imaju druga mišljenja, ali nema cenzure, recimo za estradizaciju, za tabloidizaciju ovih programa, RTS je nešto što je almamater svih ostalih kuća koja se bave informativnim programima. Tu su se nekad školovali novinari i odlazili u druge redakcije. Molim vas da obratite pažnju da ta kuća zaista održi taj status nacionalne kuće, koja će biti škola novinarstva za sve ostale televizije. Hvala vam. 

MARINA RAGUŠ: Hvala, gospođo Rakić. Po amandmanu, dr Živan Bajić. Izvolite. 

ŽIVAN BAJIĆ: Hvala. Uvažena predsedavajuća, uvaženi ministri u Vladi Republike Srbije, uvažena guvernerko Narodne banke Srbije gospođo Tabaković, uvažene kolege poslanici, građani Srbije, hteo bih samo da kažem da neću podržati amandmane opozicije na Zakon o javnom medijskom servisu iz razloga što mislim da građani Srbije imaju pravu da budu jasno, precizno, objektivno i pravovremeno informisani od strane Javnog medijskog servisa u Srbiji, pa ako to znači minimalno povećanje cene ako će kvalitet usluga za građane Srbije biti bolji, sa tim sa saglasan. Svakako, amandmane neću podržati. Mi treba imamo profesionalno novinare, a ne da se novinarstvom bavi svako ko to poželi, pa smo tako danas imali situaciju da pojedini opozicioni poslanici žele da budu novinari i da prave senzacionalnu vest tamo gde je nema i da unose nemir među građane Šapca, grada iz kog ja dolazim, navodeći da gori deponija u Šapcu i da je Šabac izložen ekološkoj katastrofi. Naravno da ne gori deponija u Šapcu, jer Šabac i nema deponiju. Gorelo je, čisto zarad istine i građana Šapca, rastinje koje se nalazi neposredno uz prugu koja prolazi kroz grad. Verovatno su uzrok tome visoke temperature i ljudski nemar, ali Šabac, zahvaljujući odgovornoj vlasti, jer gradska vlast u Šapcu ima jako visoko razvijenu ekološku svest i, naravno, uz podršku Ministarstva za zaštitu živote sredine, brine zaista mnogo o zdravlju građana Šapca, odnosno o životnoj sredini u Šapcu. Deponija koja je pomenuta da gori, nemoguće je da gori jer je prošle godine ova deponija, zahvaljujući sredstvima Ministarstva za zaštitu životne sredine i grada Šapca, Ministarstvo je uložilo 140 miliona dinara, grad Šabac 50 miliona dinara, jer deponija na koju su 23 godine Šapčani odlagali smeće, a gde je prethodni gradonačelnik koji se sada naziva ekologom, tu deponiju pokrio sa 10 centimetara zemljišta i ostavio u nasledstvo našim budućim generacijama. Sada je nadležno ministarstvo i ova gradska vlast tu deponiju potpuno saniralo u skladu sa svim ekološkim propisima i evropskim standardima i od te deponije se pravi jedan nova ekološka oaza u našem gradu. Još bih samo želeo, obzirom da sam ranije pomenut da sam izrekao prilikom svog prvog obraćanja jednu neistinu u obraćanju gospođi Biljani Stepanović na jučerašnjem skupu u Šapcu. Obzirom da sam vaspitan da uvek govorim istinu i da vrlo dobro merim šta kažem i proveravam izvore onoga što sam govorio i citirao, još jedom ću zarad istine i za građane Šapca i za one poslanike koji žele da se uvere da li govorim istinu ili ne, portal „Podrinjski“ u Šapcu objavio je jučerašnji snimak govora gospođe Biljane Stepanović na obraćanju na skupu protiv rudarenja u Šapcu. Govor je trajao oko pet minuta, a na tri minuta i dve sekunde se čuje tačno, citiram: „Ja ne znam ništa o litijumu, ne znam ništa o kiselinama, osim ono što pročitam, a što svi znamo, ali znamo o novcu“. Mislim da ovakvi ljudi koji neodgovorno pristupaju ovoj temi ne treba da govore o ovim temama. O ovoj temi treba da govori 1.300 ljudi sa Rudarskog fakulteta i sa svih ostalih relevantnih institucija koje mogu građanima Srbije da pruže prave, objektivne, tačne i naučno zasnovane informacije. Hvala. 

MARINA RAGUŠ: Hvala, dr Bajiću. Reč ima Aleksandar Pavić, po amandmanu. Izvolite. 

ALEKSANDAR PAVIĆ: Hvala. Još jedan razlog zašto je naša poslanička grupa protiv povećanja pretplate je ono što su mnogi već pomenuli, ne samo partijski upliv u RTS, nego upliv globalističkih organizacija i globalističke propagande, koji moramo da slušamo svaki dan preko informativnih emisija RTS-a, pogotovo Drugog dnevnika. Vremenska prognoza kao da je pisana u Davosu, a ne u našem Hidrometeorološkom zavodu. Mi dobijamo lekcije skoro svaki dan o globalnom zagrevanju koje je prouzrokovao čovek, a to je u skladu sa tom Zelenom agendom, koju ministar Đedović pominje non-stop, o kojoj ovde uopšte nije bilo nikakve javne debate. Da li mi treba bezglavo da prihvatimo na slepo Zelenu agendu i da prihvatimo zdravo za gotovo da su klimatske promene rezultat čovekovog delovanja? Za to ne postoji konsenzus naučni na svetskom nivou. Znači, mi prvo treba da napravimo Javni servis da bude naš, pa da opravda buduće eventualno veće pretplate. Znam da će to da bude teško, jer ja vidim da i gospodin Jovanov da je on u tu svoju globalističku mantru o nekim teorijama zavere, pa nas optužuje da smo teoretičari zavere. Prvo, to nije vaspitano. Drugo, to je tačno iz udžbenika CIA, gospodine Jovanov. Mi znamo ko je izmislio celu tu floskulu o teorijama zavera – CIA. Tako je, CIA krajem šezdesetih godina da bi diskvalifikovala sve one koji su sumnjali u zvaničnu verziju atentata na predsednika SAD-a Džona Kenedija i to se sada koristi da bi se diskvalifikovali protivnici. Ja mislim da bi bilo mnogo bolje da govorimo argumentima. Mi tražimo argumentovanu raspravu, ali ako nas vi etiketirate kao teoretičare zavere, šta mi onda možemo da kažemo za vas? Da ste partija Davosa, a ne samo Rio Tinta. Vi prihvatate sve globalističke floskule, sve globalističke programe i zato vam i ne smeta RTS, zato što ste izgleda na istoj liniji. Prihvatili ste ne kritički ulazak da osnujemo centar za Četvrtu industrijsku revoluciju Klausa Švaba. Znači, mi smo se potpuno priključili tome a da o tome nije bilo nikakve javne debate. Hvala. 

MARINA RAGUŠ: Replika, gospodin Milenko Jovanov. Izvolite. 

MILENKO JOVANOV: Moram ovo za CIA. Za razliku od vas, nikad u životu u Americi nisam bio, a vi ste tamo živeli, tako da su pre vas mogli da zavrbuju nego mene, a onda ste se vratili ovde da vodite tobož rusku propagandu, a tako je vodite da samo oni gde ste nekad živeli od toga imaju koristi. Samo štetu pravite onima čije interese kao zastupate. Toliko štetu pravite ruskoj propagandi da ja mislim da ta CIA očigledno ne izlazi slučajno iz vaših usta, jer je nemoguće da toliko grešite, jer je nemoguće da to tako nesvesno radite, jer to što vi radite, hvaleći antiglobalističku i prorusku poziciju, direktno ide u korist globalistima i antirusima. Toliko ste antireklama za one koje zastupate, toliko loše argumente, o kojima govorite, koristite da je očigledno da, ako već nekakve veze neko ima sa CIA-om, dovoljno je samo da pogledate u ogledalo i sve će vam se samo kazati. 

MARINA RAGUŠ: Reč ima Aleksandar Pavić. Izvolite. 

ALEKSANDAR PAVIĆ: Gospodine Jovanov, ja ne znam, mene redovno zove da gostujem TV „Russia Today“. Ja sam vodio kancelariju Fonda strateške kulture ruskog u Beogradu. Znači, redovno me pozivaju ruski mediji. Oni su valjda ti koji mogu da procene. Pisao sam i kolumne za njih i pišem za RT Balkan. Valjda oni mogu da procene koliko sam ja štetan po njih. Da sam toliko štetan ne bi me stalno zvali da gostujem, niti da budem kolumnista, ni da idem u posetu Moskvi. Nažalost, vama se vreme zamrzlo. Znate, vi živite u osamdesetim, devedesetim godinama, kada je Amerika u kojoj sam ja odrastao bila nešto drukčija. Znači, vremena se menjaju. 

MARINA RAGUŠ: Gospodine Paviću, potrošili ste svoje vreme. Reč ima gospodin Milenko Jovanov. 

MILENKO JOVANOV: Pustite vi vreme, nego šta ćemo sa tom CIA-om? Što se tiče uticaja i rada za rusku stranu itd. pa meni je potpuno svejedno, radio neko za Ruse ili za Amerikance, jer mi smo ovde da radimo za našu zemlju. Baš me briga kom se vi bogu klanjate, onom u Vašingtonu ili onom u Moskvi. Što se tiče toga koliko ste uspešni, pa prebrojte mandate koliko ste ih dobili. Pogledajte koliku podršku Rusija ima u našem narodu, a koliko ste mandata vi kao ekstremno proruska stranka dobili. To pokazuje vašu uspešnost i to pokazuje ispravnost moje teze da sve što radite, radite u korist nekih drugih. Hvala. 

MARINA RAGUŠ: Reč ima ministar Tomislav Žigmanov. Izvolite. 

TOMISLAV ŽIGMANOV: Hvala, gospođo predsedavajuća. Poštovane koleginice i kolege iz Vlade, narodne poslanice, poslanici, građanke i građani, mislim da treba u ovoj raspravi o taksi, povećanju neznatnom takse za bolje funkcionisanje javnih medijskih servisa, ukazati na jedan aspekt koji do sada, nažalost, nije bio vidljiv u ovim raspravama, a to je pitanje informisanja na jezicima nacionalnih manjina. Poznato je da u medijskom prostoru Srbije postoje dva javna medijska servisa, osim RTS koja je bila u najveći deo u fokusu dosadašnjih izlaganja, postoji RTV koja je značajna zbog toga što u velikom obimu i na kvalitetan način obezbeđuje Ustavom zagarantovano pravo na informisanje pripadnika nacionalnih manjina na maternjem jeziku. Ovo neznatno povećanje takse biće u funkciji kvalitetnijeg rada i tih programa, tj. biće u funkciji nastavka onoga po čemu se RTV prepoznaje kao jedinstvena ne samo u našoj državi nego i šire, neki govore čak i u Evropi, a to je njena višejezična produkcija i informativnih i drugih programa. Podsetiću da televizija Vojvodine emituje program na 14 jezika nacionalnih manjina i na srpskom kao većinskom, a isti slučaj imamo i kada je u pitanju radio Novi Sad. Na drugom programu se emituje celodnevni program na mađarskom jeziku, a trećem programu na 13 jezika. U tom smislu mislim da, kada je u pitanju primer kako treba obezbedi pravo na informisanje na maternjem jeziku, RTV može biti dobar uzor i primer dobre prakse. Postoji naravno razlika kada je u pitanju informisanje na manjinskim jezicima u okviru RTS. Kolege iz Stranke demokratske akcije su ukazali na izazove koji postoje kada je u pitanju informisanje na bosanskom jeziku. Podsetiću da u okviru RTS postoji redakcija na romskom jeziku, prva takva u Srbiji koja proizvodi program i za televiziju i radio Beograd. Postoje emisije na albanskom jeziku, a zimus smo imali u organizaciji Bošnjačkog nacionalnog veća i okrugli sto o tome na koji način bi se informisanje na bosanskom jeziku moglo uspostaviti kada je u pitanju ovaj Javni medijski servis. Naravno da u komunikaciji sa upravama, pre svega RTV, svesni smo unutar Ministarstva za ljudska i manjinska prava i društveni dijalog određenih izazova koji postoje. Kada su u pitanju programi na manjinskim jezicima, to je visina plate profesionalno zaposlenih osoba, zatim zapošljavanje mladih novinara i naravno novi i raznovrsniji sadržaj u produkciji programa. Verujemo da će povećanjem ove takse i deo tih problema biti uspešno razrešen. Želim da zaključim sa sledećom konstatacijom. Programi na jezicima nacionalnih manjina u okviru Javnog medijskog servisa RTV i RTS, kao po obimu manjeg proizvođača takvih medijskih proizvoda, sigurno će imati brojne beneficije kada je u pitanju zadržavanje kvaliteta, ali i razvoj programskih sadržaja, institucionalnih kapaciteta redakcija na manjinskim jezicima. Zahvaljujem. 

MARINA RAGUŠ: Hvala vama gospodin Žigmanov. Na član 3. amandman je podneo narodni poslanik gospodin Marijan Rističević. Primili ste izveštaje Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč ima gospodin Marijan Rističević, podnosilac. 

MARIJAN RISTIČEVIĆ: Zahvaljujem. Dame i gospodo narodni poslanici, da se osvrnemo malo na RTS i na odnose sa Šolakovom imperijom. 

ALEKSANDAR JOVANOVIĆ: Hajde.

MARIJAN RISTIČEVIĆ: Vi, gospodine sa Ćuskijinog bazena, da ćutite. Radio televizija Srbije je više puta, po pitanju prenosa reprezentacije fudbalske i košarkaške, prepuštala prenose Šolakovim medijima sa kojima je blizak i ovaj vođa opozicije, da ne kažem crvenokosi, jer će mi to onda zameriti. Dakle, ja sam postavio pitanje RTS-u o odnosu između „Dajrekt medije“ i RTS-a u odnosu na sportske prenose koji su bili emitovani na Šolakovim medijima, a da je to bilo suprotno tada članu 64. Zakona o medijima, gde takve najvažnije događaje od interesa za sve građane Republike Srbije mogu da prenose, pod jedan, mediji koji pokrivaju celu teritoriju Republike Srbije i koji emituju program, ne reemituju, nego emituju program, reemitovanje je sasvim drugi pojam. To se nije događalo i RTS je prepuštao te najvažnije sportske prenose koji su bili krcati skupim reklamama itd. i tako su Šolak i ovaj vođa opozicije prihodovali. Moj interes je bio – zašto RTS prepušta te prenose i da mi kažu da li postoji neki ugovor između „Dajrekt medije“ i RTS? Dobio sam odgovor žutog Bujketa koji je otprilike napisao ovako – da, tačno je da su prenosili i da imaju ugovor, danas vođom opozicije itd, odnose sa „Dajrekt medijom“, ali da je ugovor, „vaše pravo da znate sve“, kako beše ono RTS govorio, poslovna tajna. Dakle, nešto što je od interesa za javnost itd, nešto je javni servis, oni su sebi dali za pravo da, recimo, u odnosu sa „Dajrekt medijom“ imaju ugovor koji je toliko poverljiv da se o sadržini ugovora ne može ni diskutovati. Nadalje, RTS, taj isti RTS, je dopustio da programi koji reemituju program, i to bez emitovanja, navodno reemituju program, uzme deo reklamnog tržišta. Naime, članom 27. Zakona o oglašavanju, mediji koji reemituju program nemaju pravo na domaće reklame, odnosno mogu da emituju samo izvorne luksemburške reklame i upravo zbog toga što ne koriste marketinško tržište Republike Srbije ne plaćaju Srbiji ništa, dok ovi domaći mediji, uključujući RTS, koji to daleko manje plaća, moraju da plaćaju REM-u, Ratelu poreze itd. Ovi programi koji reemituju program to ne plaćaju, ali nemaju pravo ni da deluju na marketinškom tržištu Republike Srbije, odnosno da emituju domaće reklame, ali gle čuda – oni svi, ti mediji, 30-ak kanala Šolakovih, imaju domaće reklame. Dakle, to nisu reklame iz izvornog programa iz Luksemburga. Ukupno emituju 33 kanala 200.000 sekundi dnevno, ubacuju domaće reklame, nezakonito i suprotno članu 27. Ako uzmemo samo po tri evra, to je 600.000 evra. Ako to pomnožite sa 365 dana, onda znate kolika je pljačka od strane Šolaka i ovog njegovog pomagača od danas vođe ovih opozicionih poslanika. Hvala. 

MARINA RAGUŠ: Reč ima gospodin Aleksandar Jovanović, po amandmanu. Izvolite. 

ALEKSANDAR JOVANOVIĆ: Imam pitanje za gospođu Đedović i gospođicu Vujović. Jel jedete vas dve čvarke? Pitam to zbog sledeće činjenice. Ima veze sa litijumom i cenom litijuma na tržištu. Ako ne jedete čvarke, a možda i jedete, treba da znate koliko oni koštaju, koliko košta tona čvaraka, koliko košta tona litijuma. Tona čvaraka košta 23.150 evra, tona čvaraka. Tona litijuma 13.200. Umesto da uložite u poljoprivredu, vi nam prosipate priču o nekakvom litijuma. Ako jedete čvarke, treba da znate da oni mnogo više vrede, nego taj litijum za koji ćete prodati dolinu Jadra. Hvala. 

MARINA RAGUŠ: Na član 3. amandman je podnela narodni poslanik, gospođa Nevena Đurić. Vlada i Odbor za kulturu i informisanje prihvatili su amandman, a Odbor za ustavna pitanja i zakonodavstvo smatra da je amandman u skladu sa Ustavom i pravnim sistemom Republike Srbije, pa konstatujem da je ovaj amandman postao sastavni deo Predloga zakona. Na član 3. amandman su zajedno podneli narodni poslanici Srđan Milivojević i dr Dragana Rakić. Primili ste izveštaje Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč ima dr Dragana Rakić. Izvolite. 

DRAGANA RAKIĆ: Poštovane građanke i građani Srbije, ovim amandmanom smo, moj kolega narodni poslanik Srđan Milivojević i ja, želeli da pomognemo RTS-u da RTS pomogne Aleksandru Vučiću da konačno održi bar jedno od svojih prethodnih obećanja koja je dao građanima Srbije, da će se pretplata odnosno taksa za RTS ukinuti. Tako da mi predlažemo da ovaj zakon, odnosno ove izmene zakona, krenu da se primenjuju 15 dana od dana objavljivanja. Ovo produženje roka sa osam na 15 dana je adekvatno vreme upravi RTS-a da se pripremi za ukidanje ovakvog načina finansiranja. Dakle, pomažemo da naprednjaci ispune bar jedno od svojih obećanja. Kao što znate, Aleksandar Vučić i njegov raniji predsednik, Tomislav Nikolić, o kome danas ne znamo ništa, ni gde je taj čovek i da li je uopšte živ, oni su predlagali, osim smanjenja i ukidanja pretplate RTS-a, predlagali su da se smanji broj poslanika sa 250 na 120, čini mi se, da se smanji broj ministarstava na 15. Kao što vidite, to se povećalo, kao i pretplata za RTS. Danas imamo 31 ministra. Obećavali su da penzije neće smanjivati i, gle čuda, baš su to uradili. Obećavali su da će smanjiti broj službenih automobila. Gle čuda, danas se procenjuje da ih je preko 30 hiljada u Srbiji. Obećavali su borbu protiv korupcije i kriminala. Zamislite, Srbija je lider po korupciji i kriminalu u Evropi i u svetu. Takođe, ne smemo zaboraviti ni ono čuveno obećanje o kanalu Dunav-Morava-Vardar-Egejsko more. To je trebalo da donese oko 100 milijardi evra stranih investicija. Ja se pitam šta bi sa tim kanalom? Kanala nema, kao što nema ni ispunjenih obećanja. Nema, nažalost, ni odgovornosti. Ono što smatramo da je važno za građane, važno je da imaju RTS koji ih pravovremeno, istinito informiše, ali ovakav RTS je sve drugo samo ne javni servis građana. Nažalost, mi imamo RTS koji nekažnjeno krši pravo građana na istinito, potpuno i pravovremeno informisanje koje je građanima garantovano po Ustavu. Građani nisu u obavezi da plaćaju propagandu s kojom ih zasipa informativni program RTS-a. Takođe sam ostala dužna građanima objašnjenje zašto smo Milivojević i ja predložili da taksa za RTS bude 40 dinara. To je zbog toga što je kvalitet informativnog programa RTS-a baš takav. Oni su sami sebe srozali na kvalitet informisanja jednog tabloida u Srbiji i to je prava mera njihovog programa. Znači, informativni program RTS-a je program koji obmanjuje građane, koji građane ne informiše nego ih dezinformiše, upravo onakav kakav nas zasipa propagandni materijal sa naslovnih strana tabloida u Srbiji. Hvala. 

MARINA RAGUŠ: Na član 3. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Primili ste Izveštaj Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč ima dr Zoran Lutovac. Izvolite. 

ZORAN LUTOVAC: Hvala. Ovde smo mogli da čujemo kako je Vlada nezadovoljna izveštavanjem javnog servisa, kako su nezadovoljni pripadnici SNS, a pri tome su rekli da je zastupljenost opozicije čak veća nego što je zastupljenost vladajuće stranke. Samo da kažemo metodološki - mi živimo u državi gde su partija i država jedno te isto, gde je to uzurpirano na osnovu činjenice da je partija uzurpirala protivustavno vlast. Na osnovu toga se metodološki ne može razdvojiti kada neko ko je iz političke stranke na vlasti govori u ime Vlade ili kada govori u ime stranke, jer je to postalo sve jedno te isto. Takođe, što se tiče primedbe da, eto, nesrazmerno prisustvo Aleksandra Vučića, predsednika države, je prirodno zato što je on mnogo aktivan, pa kaže - čovek stalno nešto radi, svuda ga ima, prirodno je da ga ima u medijima toliko. Nije prirodno, prirodno je da ga bude na tapetu Ustavnog suda, jer ta njegova aktivnost nije zasnovana na Ustavu, ta njegova aktivnost je protivustavna. Prema tome, ne treba da bude na RTS-u, nego na Ustavnom sudu. Najzad, kad ste govorili da su urednici iz vašeg doba, šta god to značilo, ti urednici u tom nekom drugom dobu su mogli da budu nezavisni i da uređuju program bez uticaja. Sada su podobni, upravo zato što rade ono što im se kaže. Isto tako biste mogli da kažete - evo, i Vesić je iz vašeg doba, pa smo ga zadržali. To vam je isti princip analogije. Hvala. 

MARINA RAGUŠ: Gospodine Lutovac, pre nego što po Poslovniku dam reč, vaš amandman glasi: "U članu 3. reči - osmog dana zamenjuju se rečima - desetog". Ovo sam sa namerom rekla zato što sve vreme ovih dana svi vi insistirate na dnevnom redu. Meni je namera, mi nismo odmakli od 3. člana prvog zakona, da radimo samo po dnevnom redu. Zamerate svima što ne govore po amandmanima. Evo ja sam sad pročitala kako glasi vaš amandman. Znate i sami šta ste rekli. Milenko Jovanov po Poslovniku. 

MILENKO JOVANOV: Poslovnik. Član 106. stav 1. govornik može da govori samo o tački dnevnog reda o kojoj se vodi pretres. Vi ste upravo pročitali kako glasi amandman gospodina Lutovca. Imali ste prilike samo da slušate dva minuta šta on priča i da to nikakve veze nema sa amandmanom. Nijednog trenutka ga niste vratili na tačku dnevnog reda, pa vas molim da ubuduće reagujete. Ako već hoće da rade po dnevnom redu, neka to sami krenu, a vi kao predsedavajuća imate obavezu da ih u tom pravcu usmeravate. Znači, ne da ih saslušate dva minuta da oni završe sve ono što su imali i pripremili ne znam ni ja gde i napisali da izdeklamuju, nego lepo kada vidite da govore van dnevnog reda da ih vratite na tačku dnevnog reda pa da o tome pričaju. Da nam objasne zašto treba da stupi 10 dana, a ne osam dana kako je predloženo i kako već piše. Znači, to je trebalo da uradi, a ne da nam priča zbrda zdola sve što mu palo na pamet da istroši dva minuta. 

MARINA RAGUŠ: Na član 3. amandman su zajedno podneli narodni poslanici Radomir Lazović, docent dr Biljana Đorđević, Robert Kozma, prof. dr Đorđe Pavićević, Natalija Stojmenović, docent dr Rastislav Dinić, Marina Mijatović i Bogdan Radovanović. Primili ste Izveštaj Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Reč ima Bogdan Radovanović. Izvolite. 

BOGDAN RADOVANOVIĆ: Mi smatramo da je povećanje takse za RTS neosnovano zato što RTS ne ispunjava zakonom određenu ulogu. Što se tiče konkretno amandmana predlažemo određivanje preciznog datuma od početka primene zakona kako bi se otvorila javna rasprava u javnosti i u okviru nadležnih institucija o ulozi RTS, načinu finansiranja i uređivačkoj politici. Znate šta, RTS više puta je ovde pomenuto, definitivno ne ispunjava zakonom predviđenu ulogu. RTS očigledno ne zanima ova opravdana pobuna naroda i ovo što se dešava na ulicama Srbije. Meni je jako simpatično što se jedan od prethodnih govornika, poslanik vladajuće koalicije, čini mi se i juče, referisao na Aleksu Šantića. Sada, to mi je zanimljivo, motiv protesta protiv turobne stvarnosti, kao način ispoljavanja rodoljublja i patriotizma je jako važan motiv u Šantićevim pesmama. Ne znam da li ste prosto to znali. Imate onu pesmu radnog naziva „Muka“: „O klasje moje ispod golih brda, moj crni hljebe krvlju poštrapani“, Šantić je to napisao 1910. godine, želeći da prikaže težak položaj seljaka… 

MARINA RAGUŠ: Molim vas, gospodine Radovanoviću, ako ćemo krenuti sa Šantićem, nigde nećemo doći. 

BOGDAN RADOVANOVIĆ: Ja sam pričao o amandmanu. Jako je važno.

MARINA RAGUŠ: Mi tri dana govorimo, ne možemo da odmaknemo od dva amandmana. Znači, vaš amandman, pustite poslanike vlasti. Govorite o svom amandmanu. 

BOGDAN RADOVANOVIĆ: Apsolutno.

MARINA RAGUŠ: Molim vas, prijavite se ponovo. 

BOGDAN RADOVANOVIĆ: Dakle, jako je vezano za amandman koji sam i pročitao i obrazložio, RTS ne ispunjava zakonom predviđenu ulogu. Dakle, protesti koji se dešavaju u Srbiji nisu bili nijedan jedini sekund u centralnom dnevniku RTS-a. Šantić je pričao o protestu, kao legitimnom načinu ispoljavanja rodoljublja i patriotizma, dakle, u toj pesmi je prikazao srpskog seljaka koji je u jako teškom položaju, a tada, to je bio početak 20. veka, Srbija se nalazila u tranzitu između dva porobljivača, Turske i Austrougarske. Danas, 114 godina kasnije, Srbija se nalazi porobljena od strane SNS, to je s jedne strane, a sa druge strane, položaj srpskog seljaka je i dalje jednako težak. Znate, u Srbiji danas su prilike takve da je istočna Srbija data Kinezima, severna Srbija još ranije data Rusima, centralna Srbija beogradski pašaluk, odnosno Beograd na vodi poklonjen Arapima. Sa južnom Srbijom da i ne pričam šta je urađeno, još u vreme one bivše, bivše, bivše vlasti radikala i SPS, a ono što je ostalo, to je zapadna Srbija, to je ova naša zapadna Srbija, koja se planira dati bud zašto „Rio Tintu“. Ali, čisto da znate, ne pitate se samo vi da li će se to raditi i da li ćete to dati „Rio Tintu“, malo se pita i narod, a narod je jasan i unison u poruci da nećemo dati zapadnu Srbiju, nećemo dati dolinu Jadra, nećemo dati Požegu i to RTS mora da prenese. Još samo za kraj, ministarka Vujović je navela da projekat je daleko i da „Rio Tinto“ nije dostavio studiju. „Rio Tinto“ ne može ni da dostavi studiju pre nego što.

MARINA RAGUŠ: Pošto smo završili pretres o svim amandmanima, zaključujem pretres Predloga zakona u pojedinostima. Gospodin Nemanja Starović, ministar. Izvolite. 

NEMANJA STAROVIĆ: Uvažena potpredsednice Narodne skupštine, poštovani narodni poslanici, želeo bih samo vrlo kratko da se osvrnem na nekoliko činjenica koje smo mogli da čujemo tokom rasprave po amandmanima, a prosto zarad istine i objektivnog informisanja građana koji nas prate putem direktnog televizijskog prenosa. Naime, čuli smo tokom rasprave da TV taksa ne stiže iz EPS-a u RTS. Želim da kažem da je to apsolutno netačno, da svaki dinar, svaki dinar koji se naplati putem računa EPS-a, dolazi u javne medijske servise, kako RTS, tako i RTV, u skladu sa razdelom koji je definisan važećim propisima. Ne samo to, šta više, zapravo EPS onaj iznos novca koji se fakturiše, koji se iskaže na računima za električnu energiju, nevezano od stope naplate ukupno, dakle, u celosti prebacuje javnim medijskim servisima, zbog čega, moram da priznam, ni ljudi iz Elektroprivrede Srbije nisu baš do kraja najsrećniji. Druga stvar koja negde provejava, čini mi se, tokom čitave rasprave i u kom pravcu je usmerena većina amandmana, pa i diskusija tokom današnjeg dana, jeste zapravo namera da se suštinski ukine TV taksa, ili da se u tolikoj meri umanji, dakle, kako ne bi mogla da obezbedi potrebe funkcionisanja javnih medijskih servisa Srbije. Znam da je to veoma popularno, samim tim i politički oportuno, slati tu vrstu poruke građanima da će biti, dakle, oslobođeni, ne znam, nameta od 349 dinara, ali bi bilo pošteno reći koji su mogući ishodi takve odluke. Dva su moguća ishoda, samo dva i treći ne postoji. Dakle, ukoliko bi se TV taksa od 349 dinara ukinula, jedan mogući ishod je gašenje javnih medijskih servisa RTS i RTV i drugi mogući ishod je vraćanje javnih medijskih servisa na teret budžeta Republike Srbije, a samim tim opet na teret svih građana Republike Srbije. Dakle, govoriti o tome da je moguće ukidanje TV takse, a da kao rezultat imamo još bolji i još kvalitetniji program javnih medijskih servisa, to da će javni medijski servisi biti u većoj meri nezavisni i od izvršne vlasti ili bilo kog drugog uticaja predstavlja bajku, samim tim vrhunac populizma i ne prolazi test elementarne logike i zdravog razuma. Hvala. 

MARINA RAGUŠ: Hvala, ministre Staroviću. Prelazimo na Treću tačku dnevnog reda – Predlog zakona o izmenama i dopunama Zakona o posebnim uslovima za realizaciju Projekta izgradnje stanova za pripadnike snaga bezbednosti. Primili ste amandmane koje su na Predlog zakona podneli narodni poslanici: Ana Oreg, Marijan Rističević, Aleksandar Jovanović, Danijela Nestorović, dr Milica Marušić Jablanović, Dragan Jonić, Goran Petković, mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović, Slobodan Petrović, dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković, Nebojša Novaković, Radomir Lazović, doc. dr Biljana Đorđević, Robert Kozma, prof. dr Đorđe Pavićević, Natalija Stojmenović, doc. dr Rastislav Dinić, Marina Mijatović, Bogdan Radovanović, Slavica Radovanović, Ana Eraković, Srđan Milivojević, dr Dragana Rakić i Dragan Stanojević. Primili ste izveštaje Odbora za ustavna pitanja i zakonodavstvo i Odbora za prostorno planiranje, saobraćaj, infrastrukturu i telekomunikacije, kao i mišljenje Vlade o podnetim amandmanima. Pošto je Narodna skupština obavila načelni pretres, saglasno članu 157. stav 3. Poslovnika Narodne skupštine, otvaram pretres Predloga zakona u pojedinostima. Na član 1. amandman su zajedno podneli narodni poslanici mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović. Primili ste izveštaje Odbora za ustavna pitanja i zakonodavstvo i Odbora za prostorno planiranje, saobraćaj, infrastrukturu i telekomunikacije, kao i mišljenje Vlade o podnetim amandmanima. O amandmanima gospođa Ana Eraković. Izvolite. 

ANA ERAKOVIĆ: Poštovani građani Republike Srbije, Narodni pokret Srbije neće glasati za ovaj predlog zakona, iz razloga što član 1. stav 5. ima retroaktivno dejstvo, gde se licima koja su već zaključila ugovore o kupoprodaji za te stanove predviđaju nove zabrane, odnosno zabrana izdavanja u zakup i davanja na korišćenje stana. Da se podsetimo samo, ugovor jeste saglasna izjava volje dveju strana, pa tako i svako proširenje obaveza. Potrebna je i saglasnost i jedne i druge strane koja mora da bude dobrovoljna. Ovde što je najveći problem jesu kriterijumi, jer je ovo egzistencijalno pitanje i ne mogu kriteriju da budu brzi prsti, već da bude dužina radnog staža u službi, broj članova porodice, eventualno zdravstveno stanje. Iz tog razloga mi nećemo glasati za ovaj zakon. Hvala. 

MARINA RAGUŠ: Po amandmanu, gospodin Slobodan Petrović. Izvolite. 

SLOBODAN PETROVIĆ: Poštovani, poslanička grupa Srbija centar – SRCE podnela je amandman na član 1. Predloga zakona o izmenama i dopunama Zakona o posebnim uslovima za realizaciju Projekta izgradnje stanova za pripadnike snaga bezbednosti. Predlažemo da se član 1. navedenog Predloga zakona briše. Izmenama u članu 8. važećeg zakona proširuju se obaveze budućih i postojećih kupaca, u smislu ograničavanja da kupljeni stan izdaju u zakup, u njemu obavljaju poslovnu delatnost ili omoguće korišćenje stana licima koja nisu članovi porodičnog domaćinstva vlasnika stana, bez obrazlaganja razloga zbog čega se to čini. Zanemaruje se činjenica da su mnogi kupci prilikom zaključenja kupoprodajnih ugovora bili u bračnoj zajednici, te su supružnici stekli pravo zajedničke svojine na tim stanovima, pa samim tim uglavnom nisu pripadnici snaga bezbednosti i mogu se baviti profesijama koje omogućavaju bavljenje poslovnim delatnostima u tim stanovima, kao na primer advokati. Pravo svojine postojećih vlasnika je već dosta ograničeno zabranom, otuđenja i raspolaganja kao i obavezivanjem ostanka u radnom odnosu pripadnika snaga bezbednosti na period od deset godina po zaključenju ugovora, te u skladu sa tim nema nikakvog razloga za proširivanje ograničenja. Hvala. 

MARINA RAGUŠ: Po amandmanu, pretpostavljam, gospodin Filip Tatalović. 

FILIP TATALOVIĆ: Hvala. Dame i gospodo, 2018. godine, donet je ovaj Zakon o posebnim uslovima za realizaciju projekta izgradnje stanova za pripadnike snaga bezbednosti. To je malo, rogobatan naziv za jednu prostu stvar. Prepoznata je potreba da se pomogne pripadnicima snaga bezbednosti da ne budu podstanari, već da imaju subvencionisane uslove prilikom kupovine stanova. Zašto se odnosilo samo na pripadnike snaga bezbednosti, a ne recimo, ne znam, na lekare ili nastavnike i slično, to sad već neko pitanje iz prošlosti, ali danas pred sobom imamo neke amandmane, to jest, imamo promenu zakona za koju mi smatramo da je loš. Imamo promenu zakona koja kaže, da ti pripadnici snaga bezbednosti koji su te stanove kupili po subvencionisanim uslovima, te stanove već im je zabranjeno starim zakonom da ih prodaju. Sad im se zabranjuje da ih izdaju ili da dozvole drugim licima koji nisu članovi njihove uže porodice da u njima žive. Mi mislimo da je ovakvo rešenje loše je iz tri razloga. Pod jedan, nepravedno je. Pod dva, protivustavno je i pod tri, ekonomski je neracionalno. Pre svega nepravedno je, zato što ove ljude koji su te stanove kupili dovodimo u neravnopravan položaj, u položaj znači, gori od svih drugih građana Republike Srbije. Svako od nas 250 stana koliko ima u sopstvenom vlasništvu može da proda a naravno da može da ga izda, ukoliko želi da živi u nekom drugom mestu, ukoliko mu neki stan više odgovara. Možemo da se ponašamo onako kako želimo, prema svojoj svojini. Ti ljudi su te stanove, znači, dobili i platili su, subvencionisano, ali su ih kupili. Iz to razloga to je nepravedno prema njima da njima ograničavamo njihovo pravo svojine. Drugi razlog, to je protivustavno jer Ustav kaže u članu 21. i članu 58, zabranjuje diskriminaciju građana, znači, da jednima nešto dozvoljavate a drugima zabranjujete i garantuje pravo na imovinu i to je povređeno ovde. I konačno, ovo je ekonomski neracionalno, jer mi duboko verujemo da svako najbolje za sebe zna kako da upravlja svojom imovinom. Ukoliko ti ljudi žele da izdaju stan koji su kupili i da se presele u veći, pa da doplate ili u manji, pa da ostvare neku ekonomsku dobit, to je pametno. Ovde ima još jedna druga stvar na koju sam skrenuo pažnju. Ti ljudi mogu da dobiju prekomandu. Znači, vi ste pripadnik vojske koji je kupio stan u Novom Sadu, dobijete prekomandu u Niš, idete u Niš i živite u Nišu, a onda stan koji imate na primer u Novom Sadu, ne možete da izdate, ne možete da date svom rođaku, nekom koji vam nije bliži porodici da u njemu živi. To nije racionalno. Hajde to da ne radimo. Hajde da ne kažnjavamo ove ljude i ja vas zato molim sve da razmislite još jednom o ovom jer mislim da je ovo duboko nepravedno rešenje prema ovim ljudima. Hvala. 

MARINA RAGUŠ: Hvala vam gospodine Tataloviću što ste govorili o amandmanu. Na član 1. amandman je podneo narodni poslanik, gospodin Marijan Rističević. Primili ste Izveštaj Odbora za ustavna pitanja i zakonodavstvo i Odbora za prostorno planiranje, saobraćaj i infrastrukturu i telekomunikacije, kao i mišljenje Vlade o podnetim amandmanima. Podnosilac amandmana gospodina Rističević, prijavite se. Izvolite. 

MARIJAN RISTIČEVIĆ: Zahvaljujem. Dame i gospodo, narodni poslanici ja i potpunosti podržavam ovaj zakon. Ukoliko želimo da imamo svoju vojsku, svoje organe bezbednosti a ne tuđe, ukoliko želimo da budemo dovoljno neutralni, a ne vojno neutralisani kao donedavno, ukoliko želimo da imamo dobro naoružanu vojsku, a ne dobro razoružanu vojsku kao u vreme kada je načelnik Generalštaba bio jedan oficir koji je danas verovatno rezervni oficir, odnosno rezervni hrvatski časnik. Dakle, ukoliko želimo da imamo dobro naoružanu vojsku, da nemamo neutralisanu vojsku, onda moramo podržavati naše snage bezbednosti i stambeno ih obezbeđivati. Ne može svako da izdvoji 215 hiljade evra, ne može svako da ima dva stana na Vračaru, kao što su to imali za vreme bivše vlasti načelnici Generalštaba i tako dalje. Pa, ne znate ni odakle im tih 215 hiljada evra za taj stan, da li je to transfer novca iz NATO pakta, da li je … iz NATO pakta zato što ste dobro razoružali vojsku, zato što ste otpustili preko 30 hiljada vojnih lica iz vojske i tako je oslabili. Da li je to bila nagrada za to? Ja to ne mogu znati, ali je sigurno da ovi koji su ostali bez stana, koji nisu stambeno zbrinuti, nisu pravili takve greške, nisu bežali od rata, nisu bežali od eventualnih problema u bezbednosne zemlje i zaslužili su našu podršku, odnosno da na određen način dođu do stambene sigurnosti, da zbrinu sebe i svoju porodicu. Hvala vam. 

MARINA RAGUŠ: Hvala vama. Na član 1. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Primili ste Izveštaj Odbora za ustavna pitanja i zakonodavstvo i Odbora za prostorno planiranje, saobraćaj, infrastrukturu i telekomunikacije, kao i mišljenje Vlade o podnetim amandmanima. Po amandmani, gospodin Filip Tatalović. Izvolite. 

FILIP TATALOVIĆ: Dame i gospodo, nastavićemo tamo gde smo stali. Zapravo, ja volim da se složim najviše sa drugom stranom. Ja se ovde u jednom delu potpuno slažem sa gospodinom Rističevićem, da apsolutno je dobro da imamo svoju vojsku i da svoju vojsku plaćamo kako treba, ali ova zemlja ima običaj nekada da se ponaša prema svojim građanima kao prema neprijateljima, a to zakonodavci često čine i uvek pokušavamo da nađemo neke načine da nekog sprečimo u prevari. Ovde posmatramo to da su ljudi svoje stanove izdavali ili davali na korišćenje nekom drugom kao prevaru, a ono što ja govorim, zašto smo protiv ovih amandmana, to nije pogrešno, na to ima pravo svaki poslovno sposobni građanin Republike Srbije. Zato se slažemo, gospodine Rističeviću, da potrebno je da pomognemo našim pripadnicima snaga bezbednosti da imaju svoje stanove, a ne da budu podstanari. To je u redu, ali hajde da im ne ograničavamo prava. Hajde da im damo da imaju prava kao svi drugi građani ove zemlje, a ne da budu drugorazredni u tom smislu da oni ne mogu da rade sa svojom imovinom ono što mogu svi drugi. Hvala vam. 

MARINA RAGUŠ: Hvala vama. Po amandmanu, gospođa Nataša Jovanović. Izvolite. 

NATAŠA JOVANOVIĆ: Hvala vam gospođo potpredsednice. Uvažene dame i gospodo poslanici, gospođo Tabaković, uvaženi ministri, ne može da se prihvati ovaj amandman iz razloga koje je definisao sam zakon, osnovni zakon iz 2018. godine. Ovo što mi sada i danas imamo na dnevnom redu je upravo unapređenje uslova za korisnike i za buduće vlasnike stanova iz struktura bezbednosti, a ovo o čemu pričaju poslanici iz opozicionih stranaka su jednostavno konkretni slučajevi koji su učeni u praksi i zbog toga i menjamo ovaj zakon. Moram da napravim jednu malu digresiju, dozvolićete mi gospođo Raguš, i sami ste svedok tog vremena, do 2012. godine posle ogromnog stradanja srpskog naroda i borbe za opstanak zapadno od Drine i Dunava, kao i posle odbrane Kosova i Metohije, 1999. godine, mi smo nažalost u Srbiji pod bivšim režimom imali situaciju da imamo ogromne kolone vojnih beskućnika. To je bilo zaista tragično, poražavajuće za te ljude, za časne vojnike, oficire, za njihove članove porodica, koji su tumarali od nemila do nedraga, dolazili su i u moj Kragujevac, u čitavu Šumadiju, u Raču kragujevačku, u Aranđelovac i jednostavno ljudi nisu imali podršku ni od koga. Da li možete vi da zamislite da su mnogi od njih školovali svoju decu, u nekim privremenim smeštajima, u kasarnama, u kasarnama koje su postale smeštajne jedinice jer je tadašnji vojni vrh i načelnik Generalštaba uništio vojsku i onda smo imali situaciju da su ti ljudi stanovali upravo u tim objektima, jer vojske više nije bilo, ukinuti su čitavi garnizoni. Došli smo u situaciju da je politikom Srpske napredne stranke i Aleksandra Vučića kao onoga koji brine o odbrambenoj moći naše države, ministara koji su se menjali do skoro ministra Vučevića sadašnjeg premijera sada ministra Gašića i svih njihovih prethodnika učinjeno ono što je bilo najpravičnije i što je bilo najnormalnije za ljude koji su branili ognjišta našeg napaćenog i najstradalnijeg naroda, pa su eto tako u Kragujevcu zahvaljujuću ovom zakonu o čijim izmenama danas govorimo ljudi dobili posle više decenija čekanja i odrastanja svoje dece, mnogi su dakle došli sa decom u kolevkama, a ta deca su u međuvremenu školovana i dobili svoju decu tek posle 2018. godine, svoj smeštaj, što bi se reklo krov nad glavom ispravili smo tu veliku nepravdu. Pored toga, što su mnogi od njih proganjani, mnogi od njih, zahvaljujući takvoj politici koja je bila protiv interesa Srbije stradali i vi sami znate na razne druge načine i dobijali ogromne kazne zato što su branili svoj narod sada su došli u situaciju da zahvaljujući Vučiću i ovoj politici i ovoj Vladi dobiju svoj smeštaj. U kakvoj je sve to primera radi napravljeno osam stambenih jedinica sa po 108 stanova za pripadnike Snaga bezbednosti, da je u tome aktivno učestvovao i grad na čelu sa tadašnjim gradonačelnikom i sadašnjim Nikolom Dašićem i da je imao takođe odgovornost takođe za tu situaciju, koju nam je ostavio bivši režim, pokazuje činjenica da smo jedno kompletno naselje, odnosno deo naselja Denino Brdo opredelili za izgradnju tih stanova. Grad Kragujevac je učestvovao sa preko 500 miliona dinara opremanja, što te celine i komunalne infrastrukture, a čitav projekat je naišao na veliko odobrenje upravo tih ljudi iz jednog od najvećih Udruženja vojnih beskućnika koji su konačno dobili svoje stanove. Zašto ne želimo da se u buduće desi bilo kakav vid zloupotreba? Upravo zbog toga što je namera države i samog predsednika Aleksandra Vučića, kao vrhovnog komandanta koji je učinio mnogo zajedno sa Vladom Republike Srbije na snaženju odbrambene moći, na jačanju naše Vojske, da ubuduće svi ti ljudi, mladi oficiri koji se školuju, profesionalni vojnici, pripadnici snaga naše policije, imaju sigurnost i da znaju da će pre svega, po ceni koja je izuzetno prihvatljiva i koja je daleko i višestruko niža od tržišne cene stanova kao u Kragujevcu, tako u Kraljevu, Vranju, Novom Sadu i drugim gradovima, da budu dodatno stimulisani, da se uključe u sistem snaga bezbednosti kako Vojske tako i policije, kako bismo za buduće generacije braneći slobodu i nezavisnost Srbije, jačajući Vojsku, našu odbrambenu industriju nabavljajući sve ono što u budućnosti treba za naše vojne i odbrambene snage dali i njima i njihovim porodicama sigurnost da neće više nikada niko kao što je to radio taj režim koji je slušao diktate od onih koji nisu želeli dobro Srbiji da ih ostavi na ulici, da ostavi njihovu decu i njihove unuke. Zbog toga je veoma važno da u danu za glasanje prihvatite ove izmene i dopune predloga ovog zakona, ja sam apsolutno sigurna da će i druge kategorije o čemu se i te kako govori i u politici i stimulisanja pre svega rađanja dece i pomaganja majkama koje sada kroz projekte drugog ministarstva na čijem čelu je gospodin Starović koji gospođa Stamenkovski, dobijati dodatnu pomoć da dobiju svoj krov nad glavom, jer mi činimo sve da imamo ljude o kojima brinemo, ljude koji su nama dali poverenje da vodimo odgovornu politiku, politiku koja će da obezbedi budućnost budućim generacijama, deci koja će ovde ponosno da odrastaju u Srbiji koja je jaka, ekonomski prosperitetna, koja je slobodna, koja samostalna i koja je ponosna, na sve ono što su nam ostavili naši preci. Hvala vam. 

MARINA RAGUŠ: Na član 1. amandman su zajedno podneli narodni poslanici Aleksandar Jovanović, Danijela Nestorović, dr. Milica Marušić Jablanović, Dragan Jonić i Goran Petković. Primili ste izveštaje Odbora za ustavna pitanja i zakonodavstvo i Odbora za prostorno planiranje, saobraćaj i infrastrukturu i telekomunikacije, kao i mišljenje Vlade o podnetim amandmanima. Po amandmanu, gospodin Filip Tatalović. 

FILIP TATALOVIĆ: Dame i gospodo, ja volim lep patriotski govor kako smo malopre čuli svi ostali, i to je vrlo lepo i volimo rađanje srpske dece, međutim samo bih da podsetim građane Srbije, da izmenama zakona koje Vlada danas predlaže ograničavaju se prava pripadnika SB koji su kupili stanove, ne samo da se ograničavaju prava, nego se dozvoljava opcija da se njima stanovi oduzmu i to se ovde pravi varijanta da im se stanovi mogu oduzeti bez ikakve opomene, pa iz tog razloga ako već stojite iza ovog rešenja i gde smatrate da je zloupotreba to što neko sopstveni stan izdaje i od njega ostvaruje ekonomsku korist, onda vas molimo da mu ne oduzimate stan po automatizmu, već mu makar dajte opomenu, dajte šansu da stan sačuva. To je sve što vas molimo u ime pripadnika snage bezbednosti, do kojih vam je toliko stalo. Hvala. 

MARINA RAGUŠ: Hvala gospodine Tataloviću. Na član 1. amandman su zajedno podneli narodni poslanici Radomir Lazović, docent dr. Biljana Đorđević, Robert Kozma, prof.dr. Đorđe Pavićević, Natalija Stojmenović, doc. dr. Rastislav Dinića, Marina Mijatović i Bogdan Radovanović. Primili ste izveštaje Odbora za ustavna pitanja i zakonodavstvo, i Odbora za prostorno planiranje, saobraćaj i infrastrukturu i telekomunikacije, kao i mišljenje Vlade o podnetim amandmanima. Reč po amandmanu Marina Mijatović. 

MARINA MIJATOVIĆ: Mi smo u ovom amandmanu podneli predlog za uvođenje još jednog stava koji bi se ticao zaštite prava članova domaćinstva, jer kada čitamo ovaj predlog izmena i dopuna nije baš najjasnije da li bi pojedina prava ovih lica bila uskraćena, a najviše ona prava koja se odnose na njihova radna prava i zbog toga smo mi u ovom amandmanu predložili da se zabrana korišćenja ovog stana, za obavljanje delatnosti, ne odnosi na članove domaćinstva, dakle ne postoji nikakav ni pravni ni politički razlog da se članovima domaćinstva uskrate ova prava što bi značilo da je njima u potpunosti uskraćeno obavljanje nekih delatnosti, prijava delatnosti na ovim stanovima, čak i ako mogu da obavljaju tu delatnost iz svojih stanova. Dakle, samo zbog toga što su oni članovi ovog domaćinstva oni ne bi bili u mogućnosti da obavljaju svoju delatnost, bili bi izloženi još jednom dodatnom trošku i morali bi da zakupe neki drugi poslovni prostor. Ono što je nama bitno i gde smo ovde napravili jedno ograničenje, jeste da takva vrsta delatnosti ne bi uticala i ugrožavala stanovanje vlasnika ovog stana. Mi smatramo da članovi domaćinstva ne mogu biti ograničeni u svojim pravima, da se na njih u potpunosti mora primeniti zakon o radu i da njima mora biti omogućeno da delatnost obavljaju u ovom stanu. Naravno, mi smatramo da treba u potpunosti zaštititi i prava vlasnika ovog stana i zato smo smatrali da treba dodati ovaj stav i da dotadašnji stavovi koji su predloženi 4. postaje stav 5. 

MARINA RAGUŠ: Hvala vama gospođo Mijatović, posebno jer ste govorili o amandmanu. Na član 1. amandman su zajedno podneli narodni poslanici Slavica Radovanović i Ana Eraković. Primili ste izveštaje Odbora za ustavna pitanja i zakonodavstvo, i Odbora za prostorno planiranje, saobraćaj i infrastrukturu i telekomunikacije, kao i mišljenje Vlade o podnetim amandmanima. Reč ima gospođa Slavica Radovanović. 

SLAVICA RADOVANOVIĆ: U članu 1. stav 5. briše se. Vlada Republike Srbije i dalje nije uredila kriterijume po kojima se utvrđuje najnovija buduća ugovorena cena stana, kako za stanove koji su izgrađeni, a još nisu raspoređeni, tako i za stanove koji će se tek graditi. Narodna Skupština Republike Srbije usvojila je 25. maja 2018. godine, Zakon o posebnim uslovima za realizaciju projekta izgradnje stanova za pripadnike snaga bezbednosti po subvencionisanim cenama. Cilj je bio da se reši najveći broj nerešenih stambenih pitanja i potreba zaposlenih u službama bezbednosti, koji decenijama nisu uspeli da reše svoja stambena pitanja. Tada usvojenim izmenama predviđeno je da kupoprodajnu cenu stana na svakoj pojedinačnoj lokaciji određuje komisija koju obrazuje Vlada na osnovu uslova koje isto tako propisuje Vlada i koji će se propisivati za svaku konkretnu lokaciju, ali bez postojanja ranijeg ograničenja kupoprodajne cene stana u iznosu od 500 evra po kvadratnom metu. Od početka stupanja na snagu zakona pa do danas mi još uvek ne znamo ni koliko faza ukupno ima projekat, da li je prva faza uopšte završena, koliko ljudi je useljeno, koliko ima stanova koji stoje prazni i neuseljeni i na kojima su lokacijama, koji su razlozi i zašto se ne useljavaju, koja je izvođačka cena radov na kojoj lokaciji i ko i koliko nadoknađuje razliku, ko su bili izvođači radova, a ko stručni nadzor i slično. Na kraju, nisu ni propisani kriterijumi na osnovu kojih sudski veštak ili licencirani procenitelj procenjuje tržišnu vrednost stana u funkciji razlike između ugovorene i tržišne vrednosti stana koju neko treba da plati u slučaju kršenja odredbi ovog zakona. Prema tome, mi ni prvi ovaj zakon nismo uredili, ni prvu podelu, a krećemo u jednu drugu podelu. 

MARINA RAGUŠ: Hvala, gospođo Radovanović. Na član 1. amandman su zajedno podneli narodni poslanici Srđan Milivojević i dr Dragana Rakić. Primili ste izveštaje Odbora za ustavna pitanja i zakonodavstvo i Odbora za prostorno planiranje, saobraćaj, infrastrukturu i telekomunikacije, kao i mišljenje Vlade u podnetim amandmanima. Po amandmanu, dr Dragana Rakić. Izvolite. 

DRAGANA RAKIĆ: Pre nego što pročitam naš amandman, ja samo moram da kažem da mi koji ni ne pripadamo snagama bezbednosti smo zaista bili šokirani kada smo čuli da su se stanovi delili na osnovu nekakve aplikacije i brzih prstiju. Znači, pripremajući se za razgovor o ovoj izmeni zakona, čitajući dostupne izjave u medijima ljudi koji su pripadnici sektora bezbednosti, ja moram da kažem kao građanka koja ne pripada ovom sektoru, ja pripadam snagama kulture jer sam radnik u kulturi, ja sam bila šokirana da, umesto zaista onome kome je stan nužan i neophodan, na kraju se ispostavilo da su tu neki ljudi dobijali i drugi i treći stan i tako dalje. U svakom slučaju, mi iz DS pokušavamo nekako da popravimo ovaj loš zakon koji ste doneli 2018. godine, pa u tom smislu je i amandman koji predlažemo. Znači, mi predlažemo da posle rečenice: „Predmetnim aneksom naslednik stupa na mesto preminulog vlasnika stana“, da se doda nova rečenica: „Ako pripadnik snaga bezbednosti tokom obavljanja službenih poslova i aktivnosti bude ranjen ili zadobije druge povrede koje su proizvele konstatovano stanje invalidnosti od 50% ili više procenata, taj pripadnik snaga bezbednosti oslobađa se kreditnih obaveza za kupovinu stana koji je predmet ovog zakona, a ako dođe do povrede sa smrtnim ishodom, kreditnih obaveza oslobađaju se zakonski naslednici. Kreditne obaveze u ovim slučajevima preuzima ministarstvo kod kog je pripadnik snaga bezbednosti bio zaposlen“. Kako smo ovo obrazložili? Pa, jednostavno, ovim amandmanom popravlja se položaj onih pripadnika snaga bezbednosti koji se tokom obavljanja službenih zadataka nisu ustručavali da hrabrošću i nesebičnom plemenitošću, čak i po cenu žrtvovanja sopstvenog života, ostanu verni svojoj profesionalnoj zakletvi, potvrđujući svoju odanost Republici Srbiji. Dakle, verujemo da ovaj amandman zaista može da popravi položaj svih pripadnika ovih snaga bezbednosti u Srbiji. Hvala. 

MARINA RAGUŠ: Hvala, gospođo Rakić. Na član 2. amandman su zajedno podneli narodni poslanici mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković-Topalović i Slobodan Petrović. Primili ste izveštaje Odbora za ustavna pitanja i zakonodavstvo i Odbora za prostorno planiranje, saobraćaja i infrastrukturu i telekomunikacije, kao i mišljenje Vlade o podnetim amandmanima. Po amandmanu, narodni poslanik dr Dragana Rakić. Izvolite. 

DRAGANA RAKIĆ: Ovim amandmanom mi dodajemo da se utvrdi da pripadnik snaga bezbednosti dozvoljava korišćenje stana licima koja nisu članovi porodičnog domaćinstva vlasnika stana za novčanu ili drugu materijalnu naknadu u smislu ovog zakona. Naime, zakon mora precizno definisati šta znači korišćenje stana. Ovako rigidno postavljena odredba onemogućava vlasnika stana da u stan primi obolelog člana šire porodice kome je možda potrebna neka, a o kome nema ko da brine. Takođe, ako je vlasnik stana iz regiona gde je predviđeno rudarenje litijuma i devastacija tog područja usled eventualnih ekoloških incidenata koji su zaista realni, koji se stvarno mogu desiti, možda se suočimo sa potrebom hitne evakuacije stanovništva usled tih ekoloških incidenata, a ovako krutom odredbom se neki od pripadnika snaga bezbednosti onemogućavaju da iskažu svoju solidarnost i plemenitost. Dakle, molim vas da uzmete ovaj amandman u razmatranje. Hvala. 

MARINA RAGUŠ: Hvala vama. Po amandmanu, narodni poslanik Slobodan Petrović. Izvolite. 

SLOBODAN PETROVIĆ: Poštovani, podneli smo amandman na član 2. predmetnog predloga zakona. Predlažemo da se član 2. predmetnog predloga zakona briše. Predlogom se određuje da će izbor ličnosti ovlašćenog licenciranog procenitelja ili pravnog lica koje obavlja poslove veštačenja biti određeno od strane investitora ili direkcije. Ovim putem se samovoljno, jednostrano od strane investitora ili direkcije određuje ličnost veštaka. U pokrenutim sudskim postupcima ukoliko među parničnim strankama nema saglasnosti o predloženom veštaku, sud vrši izbor veštaka sa liste stalnih sudskih veštaka kako bi veštačenje bilo nepristrasno, pa se na ovaj način jednoj strani omogućava da izabere ličnost veštaka, što dovodi u sumnju nepristrasnost veštačenja. Hvala. 

MARINA RAGUŠ: Hvala vama, gospodine Petroviću. Na član 2. amandman je podneo narodni poslanik Marijan Rističević. Primili ste izveštaje nadležnih odbora i mišljenje Vlade o podnetim amandmanima. Reč ima podnosilac amandmana gospodin Rističević. Izvolite. 

MARIJAN RISTIČEVIĆ: Zahvaljujem. Dame i gospodo narodni poslanici, nisam mislio da se javljam za reč, ali pripadnici bivšeg režima su me naprosto naterali na to. Jedan od prethodnih poslanika je rekao da sada pripadnici snaga bezbednosti dobijaju drugi, treći stan preko veze. Ja mislim da je ona trebala da pogleda malo više po svojoj izbornoj listi. Baš je trebala da pogleda po svojoj izbornoj listi, jer na njihovoj izbornoj listi ima tamo nekih bivših pripadnika snaga bezbednosti koji sada imaju hrvatsku putovnicu, koji na Vračaru imaju dva, tri stana, koji su od Vojske prvo dobili jedan stan od 53 kvadrata, pa je onda Vojska prodala neko zemljište koje je bilo vlasništvo Vojske da bi mu kupila još jedan stan od 91 kvadrat, a onda se on nekako snašao, pa je preko Vuka Jeremića, odnosno CIRSD-a, kako se zvala njegova antivladina organizacija, koja je dobila novac od Patrika Hoa, a onda je postao investitor zgrade itd. Pripadnici bivšeg režima treba prvo da pogledaju oko sebe, pa da vide kako su se delili stanovi, ali ne običnim vojnicima, već vrlo neobičnim oficirima. Hvala. 

MARINA RAGUŠ: Hvala vama. Na član 2. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Primili ste izveštaje nadležnih odbora i mišljenje Vlade. Reč ima gospodin Filip Tatalović. Izvolite. 

FILIP TATALOVIĆ: Teško je posle ovakvih retoričkih bravura nastupiti, ali kao pripadnici bivšeg režima, doduše, nisam bio ni u jednom režimu. U Demokratskoj stranci sam od 2019. godine, dok mnogi pripadnici režima sede ovde, bivših, ali nema veze. Sada to na stranu. Ja samo želim da vas podsetim da vam je toliko stalo do pripadnika snaga bezbednosti da danas se zalažete za promenu zakona kojim ograničavate njihova prava, ograničavate njihovo pravo svojine, zabranjujete im da prime u svoj stan druge ljude i zabranjujete im da racionalno, kao što sam već rekao, koriste stanove u nekim situacijama kada je to više nego opravdano. Na primer, u slučaju prekomande, kada u stanu ne mogu da žive, šta onda da rade sa tim stanom? Jedino je racionalno da ga izdaju i da od njega imaju neki prihod. Iz svih tih razloga da se manemo ove cele sulude retorike oko toga, bivših režima i slično, nego da se bavimo ovim predlogom zakona koji je ispred nas. Šta je bolje, da ljudi mogu da koriste svoju svojinu potpuno slobodno, racionalno ili da im to pravo oduzimamo, optužujući ih da nekog varaju tako što koriste i izdaju, na primer, svoj stan, a žive u drugom stanu, koji im više odgovara? Eto, to je sve. Hvala. 

MARINA RAGUŠ: Hvala vama. Na član 2. amandman su zajedno podneli narodni poslanici Aleksandar Jovanović, Danijela Nestorović, dr Milica Marušić Jablanović, Dragan Jonić i Goran Petković. Vlada i Odbor za pravosudno planiranje, saobraćaj i infrastrukturu i telekomunikacije prihvatili su amandman, a Odbor za ustavna pitanja i zakonodavstvo smatra da je amandman u skladu sa Ustavom i pravnim sistemom Republike Srbije, pa konstatujem da je ovaj amandman postao sastavni deo Predloga zakona. Na član 2. amandman je podnela narodni poslanik gospođa Slavica Radovanović. Primili ste izveštaj nadležnih odbora, mišljenje Vlade. Da li podnosilac želi reč? Izvolite. 

SLAVICA RADOVANOVIĆ: Hvala puno. U članu 2. kojim se posle člana 8. dodaju novi članovi 8a i 8b, u dodatnom članu 8b stav 1. tačke 2 i 5 brišu se. Smatramo da su ove odredbe neprecizne, a samim tim i neadekvatne. Najnovijim izmenama Zakona, konkretno članom 8, pošto je sadašnja praksa pokazala da je jedan broj pripadnika službe bezbednosti kupio ove subvencionisane stanove i dao ih pod zakup, kao najbitnije, predviđena je zabrana otuđenja, zabrana davanja stana u zakup, zabrana obavljanja poslovne delatnosti, zabrana omogućavanja korišćenja stana licima koja nisu članovi porodičnog domaćinstva, a sve u periodu od 10 godina od dobijanja stana, pri čemu se sve ovo upisuje kao teret na nepokretnost, odnosno zabeležba u javnim knjigama i bazama katastra. Oni koji su ranije imali zabeležbu zabranu otuđenja sada će morati da dopišu i ove najnovije dopune. Predviđena je dvostepenost u primeni ove odredbe. Prvo opomena, a zatim i raskid ugovora sa plaćanjem razlike u ceni ugovorene i tržišne cene stana. Pitanje – kako i čime se utvrđuje okolnost izdavanja stana u zakup ili korišćenja stana od nekog ko nije član porodičnog domaćinstva, ispravama, izjavama, ugovorima, zakupom, kada znamo da se ništa od ovoga ne zaključuje, da se ne bi saznala prava pozadina, da bi se prikrile činjenice da je stan izdat u zakup, a i zbog izbegavanja plaćanja poreza, osuda kolega koji su ostali bez stana i dalje žive privatno, jer namera nije bila da neko profitira, već da pripadnici policije i službi bezbednosti reše svoja stambena pitanja? I, sada se Vlada setila da ispravlja krivu Drinu i to u momentu kada je očigledno da nema više sredstava za subvencionisanje izgradnje. Problem je takođe u tome ko je odredio najnoviju kupovnu cene stana od 1.200 do 1.600 evra po kvadratnom metru. Kupovina stanova po ovoj ceni biće najverovatnije dostupna samo visokim rukovodiocima i one koje nije zahvatio koeficijent iz 2015. godine, koristiću malo vreme grupe, a to je – kako policijskim službenicima objasniti da ovi funkcioneri žive u vilama, da se svaki dan menjaju uredbe, odnosno da nešto ne bude rezidencija da bi neko mogao bespravno da živi, odnosno da nema uopšte uslova da živi ni po kom članu zakona, ni po osnovu, nego zato što Vlada donese neku odluku, izmeni, jer se tako to nekome sviđa? Kada je u rezidenciji, koja se zova Jovankina rezidencija, ikada živeo bilo koji predstavnik, odnosno predsednik Narodne skupštine? Ja vas zato pitam - da li će se i ova sramna odluka Vlade, koja se odnosi, da gospođa koja predsedava ovde i dalje koristi nešto što joj ne pripada, ući u zakup, a onda znamo kada se uđe u zakup po vrlo povlašćenim cenama se kupuju kvadrati stana? Sa ovim ovakvim stavom mi se vraćamo u prvobitnu akumulaciju kapitala koja je prošla pre mnogo godina i koja je bila aktuelna i važeća u 19. veku. Zato ja vas pitam dragi poslanici - kako ćete policajcima koji vas čuvaju, da objasnite da ne mogu da kupe stanove, a neko može da se baškari u vili od nekoliko i ko zna koliko miliona evra. 

MARINA RAGUŠ: Gospođo Radovanović, ja čitav svoj život živim na Lekinom Brdu. 

SLAVICA RADOVANOVIĆ: Nisam vama rekla.

MARINA RAGUŠ: Meni ste rekli, ali ja se izvinjavam, ja čitav život živim na Lekinom Brdu, tu sam rođena, tu živim. Na član 2. amandman je podneo narodni poslanik Dragan Stanojević. Primili ste izveštaje nadležnih odbora, kao i mišljenje Vlade o podnetim amandmanima. Da li podnosilac želi reč? Reč ima Dragan Stanojević. Izvolite. 

DRAGAN STANOJEVIĆ: Moje poštovanje. Dakle, podneo sam amandman, ali pošto vidim da su kolege podnele sa sličnim primedbama, ja ću se osvrnuti samo na glavni momenat, a to je da mora da se utvrdi ipak, pošto tamo u zakonu piše da može da bude raskinut ugovor ukoliko predstavnik investitora ili Republike utvrdi da u tom stanu ne živi onaj na koga se on vodi, odnosno ko je dobio taj ugovor. To znači da, prvo, sam inspektor to može da radi na različite načine. Dakle, ne postoji način kako može da se utvrdi da li je to stvarno činjenično stanje ili nije tj. da li bi trebala da postoji tu neka komisija ili ne i ko je taj ko može da utvrdi to činjenično stanje zato što, ako imamo bilo kakav pravni proces, za to imamo sud. Ovde je to isključeno, pa je ostavljena mogućnost, kažem, predstavnicima investitora da takvu jednu odluku donesu i u tom smislu mislim da treba da se zaštite ljudi da, ukoliko dođe neko od familije, može da mu dođe ujak ili bilo, oni to takođe razmatraju kao da u tom stanu živi neko ko nema pravo da boravi u njemu. Dakle, ne prepoznaje se ta kategorija, znači, da li je to porodica ili članovi domaćinstva. Trebalo bi da se precizira šta je to tačno. Druga stvar, mora da se utvrdi činjenično da li se to stvarno dogodilo, a da bi se to utvrdilo ne može to da uradi jedan čovek, nego mora da postoji neka komisija, mora da postoji neki zapisnik. Ako je stan izdat, mora postojati ugovor o zakupu tog stana, kao dokazni materijal da se to stvarno dogodilo. Slažem se sa onim što ste predložili, ako se to čak i dogodi, da mora postojati neko upozorenje, da li je to pismeno, da se čovek upozori da mora da odstrani taj problem da mu se ne oduzme pravo na taj stan, pošto je tu reč o policajcima, mladim ljudima kojima je principu perspektiva vezana i za taj posao, naravno i za taj stan. Toliko. Hvala. 

MARINA RAGUŠ: Hvala, gospodine Stanojeviću, posebno što ste govorili o amandmanu. Na član 2. amandman, sa ispravkom, su podneli narodni poslanici Srđan Milivojević i dr Dragana Rakić. Vlada i Odbor za prostorno planiranje, saobraćaj, infrastrukturu i telekomunikacije prihvatili su amandman sa ispravkom, a Odbor za ustavna pitanja i zakonodavstvo smatra da je amandman, sa ispravkom, u skladu sa Ustavom i pravnim sistemom Republike Srbije, pa konstatujem da je amandman dr Dragane Rakić i gospodina Srđana Milivojevića, sa ispravkom, postao sastavni deo Predloga zakona. Na član 3. amandmane, u istovetnom tekstu, podneli su narodni poslanici Slavica Radovanović i zajedno mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović. Primili ste izveštaje nadležnih odbora, dobili ste mišljenje Vlade o pomenutim amandmanima. Reč ima gospodin Slobodan Petrović. Izvolite. 

SLOBODAN PETROVIĆ: Poštovani, predlažemo da se član 3. navedenog Predloga zakona briše, jer termin korišćenje koji se upotrebljava u njemu vrlo je širok pravni pojam i pod njim se mogu podrazumevati mnogobrojne životne situacije, pa tako neko lice koristi stan i kada dođu u goste i kada angažuje majstora radi popravke na primer. Da li ovo znači da se kupcima uskraćuje mogućnost da ne smeju da pozovu nikog u goste ili prime majstora u stan? 

MARINA RAGUŠ: Na član 3. amandman su zajedno podneli narodni poslanici Aleksandar Jovanović, Danijela Nestorović, dr Milica Marušić Jablanović, Dragan Jonić i Goran Petković. Primili ste izveštaje nadležnih odbora, mišljenje Vlade o podnetim amandmanima. Reč ima gospođa Slavica Radovanović, po amandmanu. 

SLAVICA RADOVANOVIĆ: Član 3. briše se zato što nije dovoljno reći u skladu sa zakonom kada se zna da nema zakona koji ovo reguliše. Nije dovoljno reći samo u skladu sa zakonom kada se zna da nema tog zakona koji ovo reguliše, kao što se ne zna ni ko ispred investitora izgradnje, odnosno Direkcije za imovinu Republike Srbije istupa ispred korisnika stana na vratima nekog stana i sa kojim ovlašćenjem. Šta znači da nije na pravi način uređen sistem kontrole korišćenja stanova? Naravno da je u ovakvom mnoštvu nepoznanica počeo da buja ambijent za moguće zloupotrebe koje su prosto procvetale na svim lokacijama. Bez ikakve kontrole mnogi su od starta počeli sa izdavanjem dobijenih stanova u zakup, što je samo potvrdilo tvrdnju da je sistem raspodele bio nepravedan, da su kriterijumi za dodelu stana bili nikakvi, a da je kontrola ispunjenosti uslova za dodelu stana bila nepostojeća. Imajući u vidu veliki broj primedbi i negodovanja nakon prve podele stanova, mi još uvek nemamo objašnjenje po kom kriterijumu za raspodelu je izabran sistem „brzi prsti“. Zbog ovog modela oni koji su ga osmisli trebalo bi da odgovaraju, a ne da dobijaju nove, nekada i bolje funkcije u novim vladinim postavkama, jer nije ovo igra stolice u vrtiću, ovo je rešavanje ozbiljnih pitanja i ozbiljnih problema pripadnika bezbednosti. Ovaj sistem je postao u velikoj meri ponižavajući za mnoge koji su iz tog razloga i odustali od učešća u postupku dodele stanova, zato što se policijski službenici sa preko 20 do 25 godina staža takmiče sa nekim koji je tek u službu došao pre neku godinu, dve, sa nekim kod tek sada uči šta je delovodnik, neko ko decenijskim radom i sa višečlanom porodicom ne može da dođe do stana, mora da se takmiči sa nekim koji je politički tek došao i sa nekim pripravnicima. Postavljalo se pitanje koja je mera i zasluga stambenih potreba nekoga ko je tek došao u službu i treba da se dokaže i nekoga ko je skoro pola ili ceo radni vek proveo baveći se poslovima koji svi znamo da su veoma zahtevni i rizični. 

MARINA RAGUŠ: Na član 3. amandman, sa ispravkom, podneo je narodni poslanik gospodin Dragan Stanojević. Primili ste izveštaje nadležnih odbora i mišljenje Vlade o podnetim amandmanima. Da li neko želi reč? Možda podnosilac? Prelazimo na sledeći član. Na član 3. amandman je podnela narodni poslanik dr Ana Oreg. Primili ste izveštaje nadležnih odbora i mišljenje Vlade. Da li se neko javlja za reč? Na član 3. amandman je podneo narodni poslanik gospodin Marijan Rističević. Primili ste izveštaje nadležnih odbora, kao i mišljenje Vlade o podnetim amandmanima. Podnosilac, gospodin Marijan Rističević. 

MARIJAN RISTIČEVIĆ: Zahvaljujem. Opet su ovi iz stranke bivšeg režima učinili sve da se ponovo javim za reč. Oni govore o tome kako mi nekome želimo da oduzmemo stan. One stanove koje su im oni podelili mi ne možemo da oduzmemo, naprosto nije ih bilo. Za obične vojnike, policajce itd. kod njih stanova nije bilo. Bilo je za ove visoke oficire itd. pa prema tome treba da znaju da stanove koje mi delimo, delimo na osnovu toga što ekonomija zemlje može da podnese izgradnju i dodelu tih stanova. U njihove vreme privrede i ekonomija zemlje je u potpunosti bila propala. Još nešto. Vojska ne dobija samo, i policija, dobijaju stanove, dobijaju modernu opremu, dobijaju moderno oružje. Ponovo imamo avijaciju. U vreme kada je neko bio načelnik Generalštaba od avijacije smo imali samo vinske mušice u stranim ambasadama. To je bila njegova avijacija. Hvala. 

MARINA RAGUŠ: Po amandmanu, gospodin Filip Tatalović. Izvolite. 

FILIP TATALOVIĆ: Hvala. Mislim da je na ovu temu manje više sve rečeno. Molim vas da podsetite neke poslanike šta je tema ovde. Tema je zakon koji je predložila Vlada i vladajuća većina, kojima se ograničavaju prava pripadnika službi bezbednosti, gde im se preti izbacivanjem iz stanova i slično, protiv čega se mi zalažemo. Nije ovde tema nikakvo oružje i ne znam o čemu je pričao gospodin. Molim vas, objasnite mu to. 

MARINA RAGUŠ: Na član 3. amandman su zajedno podneli narodni poslanici Srđan Milivojević i dr Dragana Rakić. Primili ste izveštaje nadležnih odbora i mišljenje Vlade o podnetim amandmanima. Doktor Dragana Rakić o amandmanu. Izvolite. 

DRAGANA RAKIĆ: Još jedan amandman koji je podnela DS glasi – Kontrolu korišćenja stanova vršiće investitor izgradnje, odnosno Direkcije najmanje jednom u toku kalendarske godine u skladu sa zakonom. Kontrola korišćenja stanova sprovodiće se i u vreme održavanja redovnih i vanrednih izbora. Ukoliko se utvrdi da se u stanu nalaze prijavljeni fiktivni birači ili se utvrdi postojanje kol centra kojima se vrši promocija određene političke stranke ili kandidata na izborima u cilju prekrajanja izborne volje automatski se stiču uslovi za raskid ugovora o kupovina stana pod povoljnijim uslovima. I obrazloženje koje ide uz to. S obzirom da od 2014. godine svedočimo teškim kršenjima izbornog zakonodavstva, a da su u ove aktivnosti bili uključeni i pojedini pripadnici bezbednosnih službi, ovim amandmanom se otklanja takva protivzakonita mogućnost. Još jednom da napomenem da sam kao pripadnica sektora kulture duboko šokirana i iznenađena upravo činjenicama kojima sam i danas ovde svedočila, a to je da je ovaj sistem raspodele stanova iz 2018. godine bio duboko loš i da u stvari nije bilo nikakvog sistema, da tu nije bilo nikakvih kriterijuma, nego neverovatno da su o dobijanju stana odlučivale brzina prstiju. Zaista sam šokirana da se ozbiljne životne stvari, kao što je rešavanje stambenog pitanja danas rešavaju tako što ako ste brzi, ako imate kompjuter sa dobrim internetom, vi ste onda bliže tom stanu. Tako da, naš narod kaže – što se grbo rodi, vreme ne ispravi. Iako smo se mi iz DS zaista potrudili da amandmanima popravimo ovaj loš zakon, nisam sigurna koliko smo u tome uspeli. Hvala. 

MARINA RAGUŠ: Na član 3. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Primili ste izveštaje nadležnih odbora i mišljenje Vlade o podnetim amandmanima. Da li neko od podnosilaca želi reč? Na član 3. amandmane su zajedno podneli narodni poslanici Radomir Lazović, docent dr Biljana Đorđević, Robert Kozma, prof. dr Đorđe Pavićević, Natalija Stojmenović, docent dr Rastislav Dinić, Marina Mijatović i Bogdan Radovanović. Primili ste izveštaje nadležnih odbora i mišljenje Vlade o podnetim amandmanima. Jedna od podnosilaca, gospođa Marina Mijatović. Izvolite. 

MARINA MIJATOVIĆ: Mi smo podneli amandman da se zameni reč – jednom – dva puta, da ova kontrola bude dva puta godišnje, s tim što bi trebalo da budu jasni i precizni uslovi za ovu kontrolu, jer ako postoji realna i objektivna namera zakonodavca, odnosno da se spreči zloupotreba prava na kupovinu stana po povoljnijim uslovima, smatramo da bi ova kontrola morala da bude mnogo jasnija, mnogo detaljnija i mnogo objektivnija. Dakle, iz ovog Predloga zakona se ništa od toga ne vidi, pa samim tim sumnjamo uopšte i u nameru što se tiče ove kontrole da li bi ona mogla biti sprovedena na ovaj objektivan način. Hvala. 

MARINA RAGUŠ: Na član 4. amandman su zajedno podneli mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović. Primili ste izveštaje nadležnih odbora i mišljenje Vlade o podnetim amandmanima. Gospodin Slobodan Petrović, podnosilac amandmana. Izvolite. 

SLOBODAN PETROVIĆ: Član 4. navedenog Predloga zakona glasi – postupci koji do dana stupanja na snagu ovog zakona nisu okončani, okončaće se u skladu sa Pravilnikom o uslovima pod kojima se vrši raskid kupoprodajnog ugovora, kao i način utvrđivanja i isplate tržišne cene preostale vrednosti stana za pripadnike snaga bezbednosti. Predloženim zakonom o izmenama se krši zabrana retroaktivnosti, što je u suprotnosti sa članom 197. Ustava Republike Srbije. Nije posebno obrazloženo koji su to opšti interesi da bi se smatrala u konkretnom opravdana primena retroaktivnosti. Poštovana predsedavajuća, ja bih vas zamolio s obzirom da se držim amandmana za razliku od nekih prethodnih govornika i kolega iz SNS, da Poslovnik o radu Narodne skupštine primenjujete jednako za sve i da u toj situaciji opominjete govornika da se vrati na obrazlaganje amandmana. Hvala. 

MARINA RAGUŠ: Želite da se o tome Skupština u danu za glasanje izjasni? Na član 4. amandman je podneo narodni poslanik Marijan Rističević. Primili ste izveštaje nadležnih odbora i mišljenje Vlade o podnetim amandmanima. Gospodin Marijan Rističević, podnosilac amandmana. Izvolite.

MARIJAN RISTIČEVIĆ: Zahvaljujem. Taman kada želim da prekinem da se javljam, oni me opet motivišem da se prijavim. Dame i gospodo narodni poslanici, da bi jedan vojnik bio zadovoljan, on mora da bude dobro opremljen, da se dobro hrani, da dobro vežba, da ima moderno naoružanje itd. U naše vreme mogu da dobiju i stan. U njihovo vreme su dobijali samo otkaz. Ono - 30 hiljada vojnika izbrisano i prava je šteta što nisu ostali u sistemu, verovatno bi sada kod nas dobijali stanove. Ali oni su ih eliminisali, recimo, 63. padobranska brigada, sveli su je na bataljon. Dalje, 72. specijalna brigada otišla, sveli je na bataljon. E, to su njihove zasluge. Mi sada imamo dobro naoružanu vojsku, bez obzira što su oko nas ovi iz NATO pakta pa nas sprečavaju da se još bolje naoružamo. Recimo, nabavili smo FK sisteme raketne, nabavili smo nove tenkove, helikoptere, novu pešadijsku opremu, imamo nebrojano artiljerijskog oruđa, haubice itd, proizvodimo, izvodimo oružje, kupujemo oružje. U njihovo vreme jedina privilegija je bila to što je načelnik Generalštaba bio član nekog saveta NATO pakta, što je bilo u vojsci zabranjeno, ali, eto, to je ono što su oni postigli za vreme njihove vlasti. Hvala. 

MARINA RAGUŠ: Na član 5. amandman su zajedno podneli narodni poslanici mr Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović. Primili ste izveštaje nadležnih odbora i mišljenje Vlade o podnetim amandmanima. S obzirom da se niko ne javlja za reč, na član 5. amandman je podneo narodni poslanik, gospodin Marijan Rističević. Primili ste izveštaje nadležnih odbora, kao i mišljenje Vlade o podnetim amandmanima. Da li podnosilac amandmana želi reč? Gospodin Slobodan Petrović o amandmanu. Izvolite. 

SLOBODAN PETROVIĆ: Član 5. navedenog Predloga zakona - danom stupanja na snagu ovog zakona prestaje da važi Pravilnik o uslovima pod kojima se vrši raskid kupoprodajnog ugovora, kao i načinu utvrđivanja i isplate tržišne cene preostale vrednosti stana za pripadnike snaga bezbednosti. Predlažemo da se ovaj član navedenog zakona briše, iz identičnih razloga kao i član 4, jer se predloženim Zakonom o izmenama krši zabrana retroaktivnosti, što je u suprotnosti sa članom 197. Ustava Republike Srbije, jer nije posebno obrazloženo koji su to opšti interesi da bi se smatrala u konkretnom opravdana primena retroaktivnosti. Sugestija, kao i po prethodnoj tački. Vi, gospođo predsedavajuća, i dalje ne uzimate u obzir to što se neki od govornika ne drži predloženog amandmana i obrazlaganja istog. Ja vas molim da podjednako primenjujete Poslovnik o radu Skupštine na sve narodne poslanike. Hvala. 

MARINA RAGUŠ: Gospođa Snežana Paunović ima reč. Izvolite. 

SNEŽANA PAUNOVIĆ: Po amandmanu. Koristiću vreme ovlašćenog predstavnika. Pre svega, molim vas da još jednom, ako vam nije teško, pročitate o kom amandmanu trenutno govorimo. 

MARINA RAGUŠ: Amandman 5, izvinite, na amandman koji je podneo narodni poslanik Marijan Rističević. Hoćete da vam pročitam amandman? 

SNEŽANA PAUNOVIĆ: Ne. Ja sam samo pokušala da shvatim. Kolega pre mene je očigledno propustio šansu da govori o svom amandmanu, pa je govorio o vašem, kolega Rističeviću. Bilo kako bilo, javila sam se i dok je tekla rasprava o visini takse za RTS, ali niste primetili moju prijavu, a i propustili ste da shvatite da imam pravo na repliku, pošto je socijaliste pominjao govornik. Ali, nema veze, pretpostavljam da nas je sve zajedno stigao umor od ovog besmisla. Kada to kažem, potpuno svesno govorim. Ukoliko nas u ovom trenutku slušaju pripadnici bezbednosnih snaga, pretpostavljam da se jako raduju. Ono što mene šokira, a imam dosta dugo pamćenje, jeste - odakle ova naknadna briga za pripadnike snaga bezbednosti? Ja, nažalost, pamtim neko vreme kada su pripadnici snaga bezbednosti, neposredno po okončanju ratova, brutalno slati u prevremene penzije, pa su ljudi sa 30 godina na silu penzionisani, pa su izručivani tribunalima, pa su optuživani za ratne zločine i tako dalje i tako redom. Ne vraćam se ja na to vreme zato što mislim da ga je bilo ko zaboravio, nego zato što ne mogu da shvatim da u ovoj fazi kada napokon imamo zakon koji možda nije idealan, ja se potpuno slažem, o njemu treba razgovarati na različite načine, ali ne selektivno, ne politikantski, iako je donet kad je donet i kažete da ima svoje mane. Pažljivo sam slušala obrazloženja svih amandmana koje ste podneli, pošto SPS nije imala amandman na ovaj zakon, jer zaista mislimo da je važno da pre svega ti ljudi spokojno žive i da znaju da su im porodice zbrinute i ovo je sigurno samo jedan mali deo koji će biti obuhvaćen. Sigurna sam da mora država Srbija da izdvoji više i sredstava i posvećenosti pre svega za ove ljude. Ali, banalizacija na način da li će oni moći da prime nekog rođaka, pa neće moći ako je rođak bolestan, pa, ja vas molim, vređa intelekt svih građanki i građana Srbije, svih nas koji smo u sali i svih ljudi koji su potencijalno konkurisali, iako, slažem se potpuno, nisam ni ja bila najsrećnija tom varijantom brzi prsti. Možda ja ne razumem do kraja, nije ni važno. Hajde da danas, ako bar imamo dovoljno savesti, kažemo - dobro, ove izmene zakona jesu važne. Sigurna sam da je dolazilo do zloupotrebe, to je tako u maniru nas. Sigurna sam da su izmene zakona napisane sa jednom velikom dozom svesti da li se desila zloupotreba? Sigurna sam da je bilo nepravde u toj raspodeli koja se dogodila i da je ovo način da se ipak neke stvari poprave. Hajde da u tom kontekstu razgovaramo i ubuduće, ne zloupotrebljavajući ove ljude ili bar ne tražeći da im se dopadnemo bez argumenata. Potpuno se slažem s jednim amandmanom i žao mi je što on možda nije naišao na razumevanje, a to je da posebni uslovi postoje za sve one pripadnike koji su povređeni, ne daj bože ranjeni ili ne daj bože stradali, naročito u ovim okolnostima kada nam se to, potpuno je neočekivano, dešava u miru usred Srbije. Ja sam gotovo ubeđena da ćemo o ovim pripadnicima razgovarati i ubuduće, da je ovo samo jedan od izmena zakona i da ćemo pre svega opredeliti malo više sredstava, što nije lako, i znam da budžet Republike Srbije ne može da podnese sve ono što bi bile želje svih nas za sve ugrožene ljude. O tome je govorio moj kolega Uglješa Marković u načelnoj raspravi, koje su sve to kategorije koje bi trebalo da budu obuhvaćene ovakvim jednim benefitom, da ja kažem, ili kako god, pomoći države koju zaslužuju zato što stoje na nekom braniku koji ne vidimo, u priličnom smo luksuzu u odnosu na sve njih. Čvrsto verujem da ta ideja neće da ostane na ovoj polemici koja se dogodila u Skupštini i očekivala sam nekako glasniju priču od onih koji nam se zaklinju kako su ultralevičari i borci za neka jednaka prava. E, meni se čini da su ove izmene zakona baš to, težnja da se dođe do jednakih prava ili bar do one pravilne i pravedne raspodele kome od pripadnika, pod okolnostima da to ne mogu biti svi, treba da pripadnu ovi stanovi po daleko povoljnijim cenama. Da li tržišna cena, i o tome se ovde govorilo, jeste visočija od one početne u prvoj verziji zakona? Pa, jeste, i logično je da jeste, jer se situacija na tržištu, i to dramatično, promenila od 2018. godine do danas, pa je sasvim očekivano, ali je ipak cena od 1.200 do 1.600 evra po kvadratu u odnosu na aktuelne cene u državi Srbiji, ja bih rekla, više nego povoljna i prihvatljiva. Socijalistička partija Srbije će svakako u danu za glasanje podržati ovaj zakon, i tome sam govorila i u načelnoj raspravi, smatramo ga iznad svega važnim kada je u pitanju ovaj dnevni red, za nijansu manje važnim od deklaracije o kojoj smo takođe govorili i radovaću se da u svim nekim budućim vremenima kao odgovorni poslanici, evo, baš na ovakav način razgovaramo o predlozima zakona, pa da imamo i amandmane koji su iz redova opozicije očigledno smisleno napisani i kao takvi prihvaćeni. Ovo pokazuje da u svima nama postoji još uvek, iako se ne ostavlja takav utisak, jedna doza svesti da govorimo o važnim temama u ovom parlamentu. Hvala vam. Ovo pokazuje da u svima nama postoji još uvek, i ako se ne ostavlja takav utisak, jedna doza svesti da govorimo o važnim temama u ovom parlamentu. 

MARINA RAGUŠ: Hvala vama gospođo Paunović. Na član 6. amandmane su zajedno podneli narodni poslanici mr. Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović. Primili ste izveštaje nadležnih odbora, kao i mišljenje Vlade o podnetim amandmanima. Jedan od podnosilaca gospodin Slobodan Petrović. Izvolite. 

SLOBODAN PETROVIĆ: Član 6. Predloga zakona glasi – ovaj zakon stupa na snagu od narednog dana od dana objavljivanja u „Službenom glasniku Republike Srbije“. Predlažemo da se član 6. Predloga zakona briše iz razloga što su predložene izmene i dopune zakona u suprotnosti sa odredbama Zakona o obligacionim odnosima kao i sa Ustavom, te nema mesta usvajanju ovog zakona, a posebno ne njegovom stupanju na snagu narednog dana od dana objavljivanja u „Službenom glasniku Republike Srbije“. Nema nikakvog opravdanja za proširivanjem ograničenja kupaca. Hvala. 

MARINA RAGUŠ: Hvala vama. Na član 6. amandman je podnela narodni poslanik gospođa Slavica Radovanović. Podnosilac amandmana, gospođa Radovanović, izvolite. 

SLAVICA RADOVANOVIĆ: Hvala. Zakon može da stupi na snagu ranije samo ako za to postoje naročito opravdani razlozi koji moraju biti utvrđeni prilikom njegovog donošenja. Međutim, Vlada i dalje nije uredila ono što je najosnovnije, a to su kriterijumi po kojima se utvrđuje najnovija buduća ugovorena cena stana, kako za stanove koji su izgrađeni, a još uvek su neraspoređeni, tako i za stanove koji će se tek graditi, ako se uopšte više budu i gradili. To što je ovaj teret prebačen na Komisiju, predstavlja pogrešan put, jer je ovde reč o subvencijama i to subvencijama koje idu na teret budžeta javnih prihoda, pa je stoga i uređenje troškova strane ovog pitanja svakako u nadležnosti Vlade. Takođe, nisu i dalje uređeni kriterijumi po kom osnovu i po kojim uopšte pravilima će se dodeljivati stanovi kako bi svi pripadnici policije bili zaista oni koji su ugroženi zastupljeni, a ne po tom nesretnom sistemu brzih prstiju. Na osnovu svega stiče se utisak da je Vlada donela propis kojim o otklanja nešto o čemu je morala da razmišlja još u početku, ali da je opet napravljeno sve nedovršeno i neprecizno, i to tako da me opet tera ponovo da razmišljam, da li nama propise radi služba koja ne zna dobro metodologiju izrade zakona i podzakonskih akata, što je baš čudno, jer postoji jedna mala knjižica na tu temu koju je izdala sama Vlada, ili neko ko namerno ne želi da stvari učini jasnim i preciznim. Zato nema mesta usvajanju ovakvog zakona, sve dok se ne urede predložene izmene koje su ovde iznesene i sve dok se ne utvrde kriterijumi i o ceni stana, i o načinu podele, odnosno, dobijanju stana. Narodni pokret Srbije će glasati samo za one zakone koji idu u korist svih pripadnika policije i to uvek kada se govori o pitanju poboljšanja uslova i rada policije. Znamo koliko je ova kategorija važna za celu našu državu. Zato na kraju zaista, želim da se osvrnem na dva poslednja nemila događaja, zaista, mi ovde smo videli ministra unutrašnjih poslova koji je o svemu pričao, ali nikako o bezbednosti policajaca. Nijednog momenta nam nije rekao da li su urađene analize, ova poslednja dva događaja? Da li su urađeni neki pripremni, dopunski akti, izmene postojećih akata, uvedene nove obuke kojima će se dati instrukcije policajcima kako najbezbednije, kako najsigurnije da postupaju kako bi zaštiti, prvenstveno sebe, kada ulaze u intervencije? Kako mislite da se građani osećaju sigurno, kada su policajci izloženi ovakvim napadima, a povratne informacije o njihovoj većoj zaštiti nemamo? Ide se u kontrole danas, ne ide se u kontrole, dragi rukovodioci MUP-a, ide se u instruktivne delatnosti, kako spasiti policajca i kako spasiti svaki život. Ne dozvoliti da nam policajci ginu kao glineni golubovi na ulici od strane ekstremista koji nikako ne bi smeli da uđu u ovu državu. Zato hajde da zaštitimo policajce, hajde da zaštitimo njihovu sigurnost, hajde o tim policajcima da pričamo, njima da damo stanove i njih da usrećimo, a ne političke podobnike i rukovodioce koji svakako, to ne zaslužuju. 

MARINA RAGUŠ: Gospođa Snežana Paunović. Izvolite. 

SNEŽANA PAUNOVIĆ: Hvala uvažena predsedavajuća. Koleginice Radovanović, proveli ste životni i radni vek u MUP, ako se ja ne varam, a ne varam se. Fascinirana sam završnicom vašeg izlaganja, samo što je ono nažalost demagoško. Sada ja vas pitam, pošto o tome znate više nego ja, kako je moguće da nijednom rečju, a kamoli sa toliko žara niste štitili prava pripadnika MUP koji su 2000. godine i 2001. godine penzionisani po sili zakona u svojim najboljim godinama. Ti ljudi bi danas imali red veličine između 50 i 60 godina i još uvek bili potencijalni korisnici jednog ovakvog benefita? Kako je moguće da danas kažete da vam ministar MUP nije podneo izveštaj o tome šta se desilo u poslednja dva tragična slučaja? I, kako je moguće da zaista kao profesionalac koji dolazi pre svega iz MUP Srbije smatrate da treba naglas izneti detalje, pre završetka konačne istrage ovako dva tragična događaja? Da li je moguće da danas mislite da odgovornost za nažalost dva tragična slučaja u Srbiji u proteklih nekoliko dana snosi ministar MUP ili još gore ako sam vas dobro razumela, da li je moguće da ste nam objasnili da treba pripadnike MUP, odnosno policajce edukovati kako da zaštite sebe da bi zaštitili građane? Ja koliko shvatam, to su ljudi koji su završili školu da bi bili policajci. Ako ovo nije bilo teatralno završavanje ovakve tačke dnevnog reda, onda vas molim da mi dodatno pojasnite, evo, ostavila sam vam prostor za repliku, ja ću prihvatiti da sam ja i ograničena i glupa i da ne poznajem taj sistem, ali mi iz racionalnog ugla objasnite šta ste tačno probali da nam kažete da bih mogla da vam se izvinim na kraju ako budete u pravu. 

MARINA RAGUŠ: Jeste ostavili prostor za repliku pod uslovom da vam ja dam repliku. Naravno, šalim se. Reč ima gospođa Slavica Radovanović. Imate pravo ne repliku, dva minuta. 

SLAVICA RADOVANOVIĆ: Hvala vam puno na ovoj replici. Nažalost, 2001/2002. godine kada su donošeni ti zakoni, ja sam bila aktivni pripadnik MUP i sve što sam u to vreme mogla da kažem, da prigovorim ili da odgovorim, ja i moje kolege, mi smo tada imali veliki rizik i premešteni smo na niže radno mesto, odnosno uredbe su bile takve i te odluke su i tada donošene politički. Znači, nisu donošene u skladu sa tadašnjim nekim propisima. Ipak, ja moram da odbranim MUP, Ministarstvo unutrašnjih poslova ima pravo po Zakonu o policiji da donese nakndane uredbe kojima će se u odnosu na situaciju, na okolnosti doneti novi uslovi penzionisanja koji će važiti samo jedan period, možda u roku od jedne godine. Tako da te 2001. godine ili 2002. godine koju vi spominjete sigurno je neko procenio da određena kategorija policajaca zbog prethodnog rada, prethodnih uslova na kojima su bili zaista treba da budu penzionisani. Dalje, što se tiče obuka, ja sam neko ko je formirao te obuke i jako dobro znam o čemu pričam i radila reformu srednje škole unutrašnjih poslova i program stručnog usavršavanja. Nisam rekla da treba da se uvedu obuke nego nove dodatne obuke, naprosto kriminal cveta i mi imamo program stručnog usavršavanja koji ide u korak sa tim problemima i stalno osposobljavamo policijske službenike da se usavršavaju u odnosu na postojeće okolnosti. Mi sada imamo veliki problem migranata, njihovih trasa, apsolutno je važno da policajci budu zaštićeni. Apsolutno je važno da posle svakog tragičnog događaja uradimo analizu šta je moglo da se uradi, zašto je zbog nečega došlo, da li ima eventualnih propusta, kako bi išli ponovo u susret problemu da se tako nešto ne dogodi. Onda vi ste spomenuli zašto sam tražila od ministra Dačića.

MARINA RAGUŠ: Gospođo Radovanović, sasvim sam uverena da ćete imati još jednu priliku na repliku. Dva minuta je prošlo. Gospođa Snežana Paunović. Izvolite. 

SNEŽANA PAUNOVIĆ: Tolerantniji ste prema gospođi Radovanović. Podelila bih ovaj aplauz sa vama, pre svega zato što ste potvrdili sve što sam navela iz 2001. i 2000. godini i nažalost toga čega se nerado svi sećamo. Moja opaska vama je bila da ja zaista mislim da okolnosti nisu nove da one malo duže traju. Takođe, mislim i nije više važno šta ja mislim, jedan od tragičnih događaja o kojima govorimo pokazao je da su naši policajci i sposobni i obučeni u situacijama koje niko nije očekivao. Setite se da nam je policajac koji napadnut samostrelom preživeo i likvidirao onoga ko ga je napao. To je policajac koji je apsolutno spreman da obavlja svoj posao. Na žalost u drugom slučaju imamo smrtni ishod, samo zato što je onaj koji je naišao na policiju naišao sa namerom da ih likvidira. Nemojmo da generalizujemo stvari tim pre što ste i sami rekli da je 2001. godine bilo lakše ćutati da vas ne bi prebacili na neko niže radno mesto ako sam vas dobro razumela. Dakle, kada od ministra unutrašnjih poslova očekujete, zato sam vam rekla da želim da mi odgovorite, sve ste mi odgovorili samo to niste – koji ministar unutrašnjih poslova sme sebi da dozvoli luksuz, da ne nama narodnim poslanicima u Parlamentu Republike Srbije, nego celoj srpskoj javnosti govori o predmetu oko koga se još uvek vodi istraga, i konačno, da li stvarno mislite da smo ovakvi kakvi smo u parlamentu Srbije, često, oprostite mi na gruboj kvalifikaciji, prihvatiću kaznu, vredni toga da nam se ovakve stvari obrazlažu. Mi pravimo papazjaniju od svega od čega se to može, a pokušavamo da budemo ozbiljni samo onda kada tražimo koje kakve izveštaje na koje objektivno nemamo pravo, pa smo tako i jutros kod poslaničkih pitanja, postavljali pitanja ljudima koji apsolutno nemamo pravo da uputimo nijedno jedino pitanje, nevladinim organizacijama, patrijarhu SPC, koristiću vreme poslaničke grupe i ovlašćenog, mislim da još ima, ovo nije bila replika, gospođo Raguš, ja i dalje govorim o amandmanu, u finalu ovog zakona za koji i dalje mislim da je kvalitetan i da je ustrojio i popravio sve ono što su eventualne greške bile u prethodnom periodu. Takođe mislim da ćemo popravljati i ovu verziju i nije to stanova, sigurno sam da će biti još stanova za pripadnike bezbednosti i pripadnike vojske Republike Srbije, ali i MUP. Dakle, jedino zbog čega sam intervenisala jeste upravo zbog pripadnika snaga bezbednosti da im ne bismo nikakav privid stvarali danas, znamo kakav je odnos bio i znamo da koliko god bila zla ova vladajuća većina i koliko god je pravili takvom sigurno je odnos prema pripadnicima snaga bezbednosti racionalniji i pošteniji i na kraju svih krajeva sa velikom dozom poštovanja, u odnosu na period u kome je glavnu reč imala ova ekipa kolega koji danas ovo glasno kritikuju. Hvala vam. 

SLAVICA RADOVANOVIĆ: Nisam odgovorila, zaista dugujem odgovor gospođi Paunović na prethodno postavljeno pitanje, da ministar ne sme da iznosi detalje istrage i da zato nema mesta da mi priča, a ne o analizi. Ja sam tražila analizu, nešto što je apsolutno dozvoljeno, a na žalost, mi smo u poslednjem periodu jako bili izloženi da su nam i prethodni ministar Gašić i sada pričali do detalja šta se dogodilo, i pričali su detalje istrage koji uopšte nisu bile tema niti za parlament niti za javnost nego su bile teme za tužilaštvo i u sekundama smo znali šta se dešava. Tada smo gledali slike ranjenog policajca od strane teroriste ne razmišljajući da taj policajac i njegova porodica mogu biti ugroženi, novo jeste i ja ne pamtim u svojoj karijeri da je neki policajac povređen tako što se koristio samostrel. Drugo, ova druga situacija koja se dogodila sa migrantima, posebna je situacija, noć je, izuzetno teren koji je rizičan, jer tuda prolaze migranti a mi i dalje ne znamo da li su ti policajci koristili pancir, a u obaveznoj struci se govori, kada se prilazi legitimisanju u to doba noći na terenu koji je rizičan, policajac ne može da izađe iz auta ako ne koristi zaštitnu opremu. Prema tome, ovakva analiza, ja sam tražila analizu, a ne detalje, detalje i sama govorim, da se detalji ne iznose i zaista i sada apelujem na sve ministre, nemojte da iznosite detalje istrage, to nije vaš posao, to je posao direktora policije, kojeg ne postavljate jer se politički svađate i ne možete da se dogovorite ko treba da bude direktor policije. 

MARINA RAGUŠ: Gospodin Jovanov, po Poslovniku. 

MILENKO JOVANOV: Poslovnik, član 104. stav 1. – ako se narodni poslanik u svom izlaganju na sednici Narodne Skupštine uvredljivo izrazi, znači uvredljivo izrazi o narodnom poslaniku koji nije član iste poslaničke grupe, navodeći njegovo ime i prezime ili funkciju, odnosno pogrešno protumači njegovo izlaganje, narodni poslanik na koga se izlaganje odnosi, ima pravo na repliku, ako se uvredljivi izrazi odnose na poslaničku grupu, itd. Nit je bilo pominjanja grupe ni imena, ni prezimena ni funkcije, ni tumačenja, ni izlaganja, ničeg nije bilo, nikakvog osnova za repliku, pa ja molim samo pošto ovo nije pričaonica, da ovde neko iznosi svoje neke impresije o tome kako MUP izgleda od kada u njemu nije. Dakle, da se držimo Poslovnika i nema razloga za repliku, i ako nema razloga za repliku, a ako ima razloga, onda dajte razloga za repliku. Ne tražim, ovog puta još da se Skupština izjasni, ali molim vas, držite se Poslovnika. 

MARINA RAGUŠ: Gospodine Jovanov, puno vam hvala na ovome. Pošto smo završili pretres o svim amandmanima, zaključujem Pretres predloga zakona u pojedinostima. Pošto smo obavili pretres Predloga zakona u načelu i u pojedinostima, Narodna Skupština će u Danu za glasanje odlučivati o predlogu zakona u načelu, pojedinostima i u celini. Prelazimo na 4. tačku dnevnog reda - PREDLOG ZAKONA O IZMENAMA I DOPUNAMA ZAKONA O PLATNIM USLUGAMA. Primili ste amandmane koje su na predlog zakona podneli narodni poslanici Marijan Rističević, Borislav Novaković, Slavica Radovanović, Đorđe Stanković, Ana Eraković, Žarko Ristić, prof. dr. Snežana Rakić, Aleksandar Ivanović, dr. Ana Jakovljević, Uroš Đokić, Ivana Rokvić, dr. Zoran Lutovac, Filip Tatalović, dr. Nenad Mitrović, Dragana Rašić, dr. Ksenija Marković i Nebojša Novaković. Primili ste izveštaje nadležnih odbora i mišljenje Narodne banke Srbije o podnetim amandmanima. Pošto je Narodna Skupština obavila načelni pretres, saglasno članu 157. stav 3. Poslovnika Narodne skupštine, otvaram pretres Predloga zakona u pojedinostima. Na član 1. amandman je podneo narodni poslanik Marijan Rističević. Primili ste izveštaje nadležnih odbora kao i mišljenje NBS, o podnetim amandmanima. Podnosilac, gospodin Rističević, ima reč. 

MARIJAN RISTIČEVIĆ: Zahvaljujem. Dakle, posle izlaganja pukovnika koji je sam sebi dao čin, morao sam i ja da se javim za reč, a činove čujemo od poslanika, nesuđenog gradonačelnika Novog Sada. Dame i gospodo, o platnim uslugama, moram nešto da kažem da njih ne bi bilo da nije bilo promena 2012. godine. Dakle, imali smo potpuno razvaljenu državu teritorijalno obezglavljenu, ekonomsku nemoćnu, moralno unakaženu, vojnu nemoćnu, da sa privredom u kojoj su se dva fabrička dimnjaka dimila u celoj Srbiji. Dakle, nije bilo šanse da privreda napravi novac, sa kojim bi se ostvario platni promet i platne usluge. Oni danas nama zameraju, kažu da smo se zadužili, jel? Hajde da vidimo ovako, pošto je guvernerka tu, neto devizne rezerve zatečene 2012. godine, su bile negde malo više od 5 milijardi evra. Danas su 23,3 milijarde evra, neto rezerve. Na računu budžeta Republike Srbije bila je jedna velika nula, a sada ima šest i po milijardi. Kada sve saberemo, 18 milijardi više u neto rezervama i ovih šest i po milijardi što imamo na računu, to je 24,5 milijardi evra. Ukoliko bi vi ne daj Bože došli na vlast, možete da uzmete taj novac i da likvidirate ceo naš dug, ali da pitam šta je sa vašim dugom kada ste prodali celu društvenu imovinu, kada ste potrošili svu donatorsku podršku itd. i još se zadužili 15, 17 milijardi, kada ste banke opustošili itd? Danas je BDP 70 milijardi. Sve i da smo dužni dvadesetak milijardi, ja vas pitam kao neko ko uzima kredite da li bi vi, kada bi imali proizvodnju od 30.000 evra, povukli kredit od 20.000 evra, da sledećih godina možete da proizvodite na svom imanju 70.000 evra? Povučete 20.000 evra na dvadesetak godina, dignete kredit i proizvodnja vam više ne vredi 32.000, nego 70.000 evra. Ja mislim da ste zdravo razumni, u šta ja pomalo sumnjam, da bi takvu vrstu kredita svakako uzeli. Danas je BDP 70 milijardi, zatečeno 32 milijarde. Koliko ste vi usrećili narod pokazuje sledeća činjenica. Za vreme vaše vlasti nije bilo puno platnih usluga ovih zaposlenih. Imali ste 1.700.000 ljudi koji su imali posao, ali nisu imali baš svi platu, ali da uzmemo i da su i imali tu platu od 328 evra, znači, ukupan fond plata mesečnih, da preračunam na godišnji, bio je negde oko šest milijardi. Danas je godišnji fond plata na 2.300.000 i nešto zaposlenih negde oko 24 milijarde ili četiri puta više nego u vaše vreme. Zato može da bude obilje platinih usluga naših sve zadovoljnijih građana. Hvala. 

PEĐA MITROVIĆ: Poslovnik!

MARINA RAGUŠ: Na član 1. amandman, sa ispravkom, zajedno su podneli narodni poslanici Borislav Novaković, Slavica Radovanović, Đorđe Stanković, Ana Eraković, Žarko Ristić, prof. dr Snežana Rakić, Aleksandar Ivanović dr Ana Jakovljević, Uroš Đokić i Ivana Rokvić. Primili ste izveštaje nadležnih odbora, kao i mišljenje Narodne banke Srbije o podnetim amandmanima. Po Poslovniku, narodni poslanik Peđa Mitrović. Izvolite. 

PEĐA MITROVIĆ: Zahvaljujem se. Član 106. Gospodin Marijan Rističević malopre je pričao o svemu, osim o tački dnevnog reda i o svom amandmanu, što inače voli da radi, pa bih vas samo zamolio da ubuduće, ako možemo, gospodina Rističevića prekinemo kada dobije potrebu da nam se svima obraća i iznosi svoje maštarije ovde pred Narodnom skupštinom. Ovo nije podrum pića i ne sedimo na gajbicama, nego smo predstavnici naroda. Ovo je visoki zakonodavni dom i zaista, molim vas, da bismo radi što kraće, što efikasnije, da budemo na temi, a ne da puštamo da svako mlati šta mu padne na pamet. Hvala. 

MARINA RAGUŠ: Po amandmanu, gospodin Žarko Ristić. Izvolite. 

ŽARKO RISTIĆ: Poštovana predsedavajuća, poštovani ministri, narodni poslanici, građani Srbije, ukazao bih na Zakon o platnim uslugama koji pokušava da dovede u zabludu kako nas korisnike, tako i pružaoca platnih usluga. Naime, u delu kojem se definišu domaće platne transakcije člana 2. tačka 22. kaže se da domaća transakcija označava transakciju koja se prima i pruža na teritoriji Republike Srbije i tu leži ključ problema. Šta tačno zakonodavac, odnosno ova skupštinska većina smatra pod Republikom Srbijom? Da li podrazumeva celu teritoriju Republike Srbije, što znači sa Kosovom i Metohijom, ili pak bez Kosova i Metohije? Ja kao jedini opozicioni poslanik koji dolazi sa teritorije Kosova i narod znamo da se danas ne mogu podizati ni penzije, ni socijalna pomoć na teritoriji Kosova i Metohije u nacionalnoj valuti, odnosno u dinaru, a kamoli da mogu da se obave neke druge poslovne transakcije. Prema tome, zakonodavac mora izmeniti definiciju domaće platne transakcije i prilagoditi je stvarnom stanju ili mora izmeniti teritoriju na kojoj se odnosi kada se priča o domaćoj platnoj transakciji. Ovako ne može ostati. Ovom prilikom bih iskazao zadovoljstvo predlogom za guvernera NBS, što je konačno neko sa Kosova i Metohije predložen na nekoj od ključnih rukovodećih pozicija u Srbiji. Istovremeno mi je krivo što u Srbiji nema nijednog ministra poreklom sa Kosova i Metohije, ali to je već pitanje za premijera Vučevića. Ja i moja organizacija Narodni pokret Srbije nećemo glasati za ovaj zakon, niti ćemo glasati za predlog Jorgovanke Tabaković kao guvernera zato što je jedini guverner u istoriji ove zemlje, za vreme čijeg mandata je ukinut platni promet dinara u južnoj srpskoj Pokrajni i to bez ikakvog protivljenja i činjenja, odnosno nečinjenja. Nepošteno je da traži novi mandat za rukovođenje NBS, koja je nadležna da upravlja dinarom kao srpskom valutom i da se u isto vreme ona koristi i upravlja, dok NBS ukida taj isti dinar. Guvernerka će ostati upamćena i po tome da je prodata naša najveća srpska banka, Komercijalna, i to Slovencima i u tom momentu je ukinut bankarski sistem, mada se ona u jednom momentu bunila, ali nije mogla protiv prodaje, jer je pobeđena od strane jačega krila u SNS, koji je predvodio Siniša Mali. Hvala. 

MARINA RAGUŠ: Na član 2. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Primili ste izveštaje nadležnih odbora i mišljenje Narodne banke Srbije. Nikoga nema u sistemu. Na član 2. amandman, sa ispravkom, zajedno su podneli narodni poslanici Borislav Novaković, Slavica Radovanović, Đorđe Stanković, Ana Eraković, Žarko Ristić, prof. dr Snežana Rakić, Aleksandar Ivanović, dr Ana Jakovljević, Uroš Đokić i Ivana Rokvić. Primili ste izveštaje nadležnih odbora, kao i mišljenje Narodne banke Srbije o podnetim amandmanima. Po amandmanu, jedan od podnosilaca gospodin Aleksandar Ivanović. Izvolite. 

ALEKSANDAR IVANOVIĆ: Zahvaljujem. Pre svega, želim da konstatujem da je nejasno zašto je predlagač ovog zakona intervenisao na preko 80 članova. Zašto, jednostavno, nije u skupštinsku proceduru pustio predlog novog zakona? Što se podnetog amandmana tiče Narodnog pokreta Srbije, želimo ovom intervencijom da sprečimo buduće zloupotrebe neograničenim uplatama od strane povezanih lica. Nije da takvih zloupotreba nije bilo u prošlosti. Podsetiću vas samo na neku od njih. Godine 2017. je na jedan sličan način, zloupotrebom jednog sličnog člana, na račun SNS se slilo stotine miliona dinara, a podsetiću vas na sofisticirano obrazloženje tadašnjeg predsednika stranke koji je to objasnio da sede dvoje, priđe im treći i kaže – ja imam 800 evra, a ne mogu da ih uplatim, da li biste vi uplatili u moje ime i oni uplate po 400 evra i tako se na račun SNS našao veliki iznos novca. Dakle, nesporno je da ste vi tokom ovih deset godina otvorili mnoge kanale za pranje novca. Regionalno je poznat projekat Beograd na vodi. Idemo u susret projektu EKSPO, gde će se desetine i stotine miliona evra oprati, ali dajte da intervenišemo ovde gde možemo i da sprečimo neke buduće zloupotrebe. Zato vas pozivam da glasate za amandman Narodnog pokreta Srbije. Hvala. 

MARINA RAGUŠ: Na član 3. amandman je podneo narodni poslanik gospodin Marijan Rističević. Primili ste izveštaje nadležnih odbora i mišljenje Narodne banke Srbije o podnetim amandmanima. Reč ima predlagač gospodin Rističević. Izvolite. 

MARIJAN RISTIČEVIĆ: Zahvaljujem. Dame i gospodo narodni poslanici, da li bi bilo ovakvih platnih usluga, recimo, da kurs nije mirovao 12 godina? Zamislite, u Srbiji kurs miruje 12 godina. Toga nije bilo ni u bivšoj Jugoslaviji, ni u Srbiji. Nikada toga nije bilo. Za njihovo vreme za nekoliko meseci kurs je sa 78 dinara za evro otišao na 120 dinara. Samo za nekoliko meseci. Da ne govorim o „Agrobanci“, Razvojnoj banci Vojvodine i špekulacijama, „Tesla banci“ itd. Još nešto, kurs je mirovao 12 godina, a devizne rezerve rasle. Nisu trošene, već, naprotiv, rasle. Nisu trošene da bi se veštački održavao kurs. To pokazuje snagu naše ekonomije, to pokazuje koliki su rezultat dale investicije u ovu zemlju, u njenu ekonomiju, koja je toliko snažna da proizvodi novac koji ide u platne usluge. Vaše platne usluge mogu da idu na Devičanska, Sejšlska i Mauricijus ostrva, jer tamo je taj novac koji ste vi izneli. Tamo možete da vršite te platne usluge, odnosno vaš lider cele te opozicione kompozicije. Nije problem što je on, kako to naš narod kaže, uzeo novac, jer je novac imao auto-put do njegovih džepova, nego je problem što je taj novac iznet iz našeg platnog sistema. Znači, to su dvostruke štete i ja bih voleo… Recimo, da sam na vašem mestu, ja bih se izvinio građanima Srbije zbog ekonomske politike koja je vođena do 2012. godine, a koju je vodila vaša vlast. Hvala. 

MARINA RAGUŠ: Na član 3. amandman su zajedno podneli narodni poslanici Borislav Novaković, Slavica Radovanović, Đorđe Stanković, Ana Eraković, Žarko Ristić, prof. dr Snežana Rakić, Aleksandar Ivanović, dr Ana Jakovljević, Uroš Đokić i Ivana Rokvić. Po Poslovniku, ali samo ćete mi navesti koji član? 

PEĐA MITROVIĆ: Opet ista stvar. 

MARINA RAGUŠ: Bio je član 106. 

PEĐA MITROVIĆ: Opet je povredio. Novi amandman i ponovo je povredio. 

MARINA RAGUŠ: Ne možete dva puta uzastopno isti član. Hoćete po nekom drugom članu? 

PEĐA MITROVIĆ: Može i član 27. 

MARINA RAGUŠ: Izvinite, koji član? 

PEĐA MITROVIĆ: Član 27. Molim vas samo da još jedanput da zamolimo gospodina Rističevića da nekako obuzda svoj jezik i da govori o tački dnevnog reda, jer ovo će postati „Zadruga“. Ja znam da je gospodin Rističević bio u „Zadruzi“, njemu je tamo bilo lepo, ali ovaj parlament nije „Zadruga“, ovo je parlament i trebali bismo se držimo dnevnog reda. Hvala. 

MARINA RAGUŠ: Reč ima narodni poslanik Aleksandar Ivanović, po amandmanu. Izvolite. 

ALEKSANDAR IVANOVIĆ: Narodni pokret Srbije predlaže brisanje ovog amandmana. Evidentno je da predlagač ovim izmenama uvodi novu platnu uslugu, ali nejasno je sa kojim ciljem. Zašto će određena pravna ili fizička lica sada biti u mogućnosti da prodaju podatke korisnika računa, šta su kontrolni sistemi toga? Mi vidimo ogromnu mogućnost zloupotrebe tih podataka naročito u uslovima vrlo krhkih institucija i kadrova koji su partijski postavljeni i na čelu tih institucija. Dakle, ne vidimo zašto bi menjali dosadašnju praksu da centralna banka ili neka druga nadležna državna institucija može jedina da daje podatke trećim licima o korisnicima računa. Možda predlagač može mnogo bolje da objasni šta je njegova intencija, ali do tada predlažemo brisanje ovog člana. 

MARINA RAGUŠ: Na član 3. amandman su zajedno podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Primili ste izveštaje nadležnih odbora, mišljenje Narodne banke Srbije o podnetim amandmanima. Niko se nije javio. Na član 4. amandman su zajedno podneli narodni poslanici Borislav Novaković, Slavica Radovanović, Đorđe Stanković, Ana Eraković, Žarko Ristić, prof. dr Snežana Rakić, Aleksandar Ivanović, dr Ana Jakovljević, Uroš Đokić i Ivana Rokvić. Reč ima gospodin Đokić, jedan od predlagača. Izvolite. 

UROŠ ĐOKIĆ: Hvala, predsedavajuća. Poštovani građani Srbije i uvažene kolege poslanici, ja bih ovde ukazao na jednu anomaliju koja se tiče celokupnog predloga ovog zakona, a ona se ogleda u sledećoj činjenici. Predlagač ovog zakona je Vlada. Vlada između ostalog ima usvojena i jedinstvena metodološka pravila za izradu propisa koja u članu 47. stav 2. kažu – ako se više od polovine članova osnovnog propisa menja i dopunjuje tada se mora doneti novi propis. Šta znači novi propis? To znači da se mora doneti novi zakon i da taj zakon mora proći celokupnu proceduru koja podrazumeva i raspravu u parlamentu. Umesto novog zakona, mi sada u osnovnom zakonu, koji ima 232 člana, menjamo 86 članova sa obrazloženjem na 42 strane, 37% osnovnog zakona menjamo po proceduri koja je apsolutno drugačija od one koja važi za donošenje novog zakona. Ono na šta hoću da ukažem ovde jeste da je u materijalu koji nam je dostavljen rečeno da je Narodna banka Srbije sprovela postupak javne rasprave. Pazite sad ovo, Vlada, naravno, na predlog Narodne banke i uz saglasnost Narodne banke koja je sprovela javnu raspravu predlaže zakon po proceduri gde mi kao narodni poslanici nemamo nikakvu kontrolu funkciju u postupku donošenja zakona i jedini način da intervenišemo jeste kroz amandmane, a to je, složićete se, jako skučen prostor za manevar. Kada znamo da se sve ovo događa na sednici koja ima 60 tačaka dnevnog reda, kada znamo da je sa svesrpskom deklaracijom pokriveno tri milijarde evra zaduživanja i kada znamo da ovaj zakon predstavlja podlogu gde će se i kako taj novac prelivati, onda je potpuno jasno da moramo izraziti sumnju u opravdanost ovakvog zakonskog rešenja. Hvala. 

MARINA RAGUŠ: Reč ima guverner Narodne banke Srbije dr Jorgovanka Tabaković. Izvolite. 

JORGOVANKA TABAKOVIĆ: Mislim da smo dovoljno blagovremeno podneli i zakon i obrazloženje i u najkraćem mogućem roku odgovorili i na podnete amandmane, ali mogu da razumem da se nije stiglo da se sve to razmotri, pa prosto nalazim potrebu da prvo dve, tri dileme, koje zaista nemaju veze sa ovim zakonom, istaknem. Kao prvo, izmene i dopune Zakona o platnim uslugama su uslov za pristupanje Projektu SEPA tzv. regionalnom plaćanju koje treba da prevaziđe i neke postojeće probleme i ubrza saradnju unutar regiona, a da nas niko ne zarobi čekanjem onako kako to kaže Ivo Andrić – najgore kada čoveka učinite pasivnim, pa na putu do EU, koji je nesumnjiv cilj Srbije i svih nas, saglasna sam, radimo nešto što doprinosi razvoju regiona ne čekajući da plaćanja budu isključivo kada uđemo u EU, pa u evrima. Želim da vam razvejem jednu dilemu za koju vam ne treba neko savršeno znanje ili znanje ekonomije, to je elementarna logika. Za plaćanje unutar regiona ne plaćamo dinarima i zato se ovde pominju evri za regionalna plaćanja i zato se uvode i novi posrednici, ali i postojeće platne institucije i finansijske institucije: od banaka, poštanskog operatora, telekomunikacionih kompanija i mogu da se uključe u pružanje te nove usluge. Zahtev da dopunimo zakon, a ne da donesemo nov je metodološke prirode. Zakon o platnim uslugama ima 220 članova. Broj članova koji se menja nije tako veliki da bi radili potpuno nov zakon, jer je to bukvalno samo usklađivanje sa tom evropskom direktivom koja se zove PSD2, namerno se trudim da govorim PESDI2, da bi to plaćanje moglo da se vrši. Uslov koji postavlja taj evropski platni savet je da usvojimo zakon u parlamentu, a ne da idemo sa nacrtom da bi što pre, kao i zemlje u regionu, svi zajednomogli da pristupimo tom regionalnom plaćanju koje će biti brže, jeftinije za korisnike i to jeste razlog zašto smo izašli sa ovim izmenama i dopunama zakona, i tu zaista nema ništa sporno. Sporno je, zahvaljujem se što ste mi dali reč, pre svega što se potpuno namerno, ja mislim, možda neko iz neznanja, na primer, koristi reč „zaduživanje, zadužujemo buduće generacije“, kao da je to jednako za šta god uzimate kredit. Kada uzimate kredit kao fizičko lice, kao roditelj, kada uzimate kredit kao država, pa nije svejedno da li ga uzimate za letovanje, da se negde provedete i potrošite novac koji ništa neće donositi ili investirate u budućnost svoje privrede, svoje dece, svojih građana time što ulažete u neke infrastrukturne projekte. Znači, ja to prosto ne mogu kao ekonomista i kao čovek koji je dugo bio u opoziciji, ali i neko ko već 12 godina vrlo odgovorno obavlja ovu vlast, izneću je sa dva podatka, pa da vidim da li neko može na to da stavi primedbu, da ono što se zove „ulaganje u budućnost“ nazivate „trošenjem budućnosti“. Meni nikad nije bilo teško da pohvalim dobar projekat onih koji su bili vlast, a ja sedela sa one strane, jer svi mi moramo da budemo posebni da bi zaslužili da se sa ovih mesta i ovih govornica, da li kao vlast, ili kao opozicija, obraćamo građanima. Za mene je biti poslanik sveta dužnost, a za mene je i takođe neupitno, ne treba ministarki advokat, ali ako vam se ministar obraća, za koju su glasali poslanici, koje je izabrao narod, a vi dovodite u pitanje legitimnost njenih odgovora. Pa, nije u redu. Jednostavno ne možemo iz pozicije uskog, ličnog interesa posmatrati svaki odgovor. Neko maločas spomenu stvarate uslov za pranje novca. Pa da li postoji neko u Srbiji ili mi nismo dovoljno glasni ko ne zna da je Srbija jedna od jedanaest zemalja na svetu koja je ispunila svih 40 uslova FATF-e o sprečavanju pranja novca. Koliko puta hoćete da vam to ponovim? Ukucajte u Guglu, ako nemate drugi izvor informisanja. Pa vas nije sramota da se smejete svom neznanju. Izveštaj međunarodne organizacije koja se bavi sprečavanjem pranja novca ima formalni izveštaj u kojem je Srbija jedna, hoćete da vam ponovim ako niste čuli, jedna od jedanaest jurisdikcija koja ima sve uslove zadovoljene takve zbog čega imamo četiri i po milijardi stranih direktnih investicija. Ko se usuđuje? Ja sam ponosa što sam sa Kosova. Ponosna sam što se borim, gde mi je kolega zemljak, ponosna sam što se borim da sačuvamo dinar na delu svoje teritorije koju smatram svojom. Neko je tu, ne znam, nije ni bitno koje tu pominjao emocionalni odnos, pa literalne sastave. Znate šta? Samo onaj ko je sa Kosova i Metohije, to je pravi naziv, zna šta znači živeti bilo gde drugo i da jednog dana kada razmišljate o tome da li ćete da budete sahranjeni tamo gde su vam roditelji i gde nikad niste ni jednog trenutka pomislili da premeštate kosti svojih roditelja, da vam neko stavlja primedbu - a gde ste a što ste, a da li ste. Borimo se da sačuvamo dinar na delu teritorije onako kako i Ustavu piše - da je Kosovo i Metohija sastavni deo Srbije.

MARINA RAGUŠ: Samo malo. Ali, zašto dobacujete? Šta vam je? 

DRAGANA RAKIĆ: Zato što mi se obraća.

MARINA RAGUŠ: Molim vas, ne obraća se vama. Izlaže gospođa Tabaković. Da li je vama neko dobacivao?

DRAGANA RAKIĆ: Jeste.

MARINA RAGUŠ: Nije tačno. Jesam sve opominjala ko kome dobacuje? Dajte malo saslušajte jedni druge, posle se javite, dobićete reč. Na šta to liči? Pred kraj smo radnog dana. Molim vas prijavite se. 

JORGOVANKA TABAKOVIĆ: Način na koji se borim ja za Kosovo i Metohiju, način na koji se bori bilo ko od mojih, evo Rakić je moj sugrađanin, pa znate, vi vređate moje profesore, komšije, prijatelje, kolege, one koji me poznaju kad pominjete u nekom negativnom kontekstu moj Vučitrn, koji danas neko zove Vuštri, a neki mediji ne znaju ni imena tih mesta sa Kosova da nazovu srpski, pa je nedavno pobegli terorista, rečeno, pobegao iz zatvora iz Smrekonice. Smrekovnica, a ne Smrekonica, kao što ste svojevremeno, mnogi od vas su govorili ne Čičavica, kako se zove ta planina gde je prvi put Sadako Ogata dolazila, pa je bila ona pokazna vežba za Račak, koje je kasnije obavljen, nego su je u natpisima nazivali Ćićevicom. Mene je bilo sramota i tada sam bila poslanik i govorila o tome i dokazi o tome postoje. Ali, niko od nas ne voli manje Kosovo, niti treba moju ljubav prema Kosovu ili Milenkovu ili bilo čiju od nas da smatra kamenom kojim treba da gađa onog drugo koji Kosovo voli na drugi način. Ali vas jedno molim, ja kao Srpkinja sa Kosova, ima, koja danas silom prilika je stanovnik Srbije gde god odluči jer je Srbija teritorija svih nas od Subotice do mog Vučitrna, a koji danas neko zove Vuštri, za mene će uvek ostati Vučitrn, ja ću vama smo dva podatka da dam. Od januara 2001. godine, to je ta prekretnica o kojoj je govorila i jedna od poslanica, do jula 2003. godine imali ste za guvernera Mlađana Dinkića. Promena vrednosti dinara je bila 9,5% izgubljena vrednost i potrošeno 3,9 milijardi, da bi dinar oslabio 9,5%. Od jula 2003. do februara 2004. godine, sedam meseci, neću da pominjem okolnosti, ali hoću da podsetim kada je gospođa Kori Udovički u onom slavnom glasanju bila guverner potrošena je 1,1 milijardi evra i dinar je oslabio 7%. Gospodin Radovan Jelašić vam je bio guverner od februara 2004. i vama i meni do jula 2010. godine, dinar vam je oslabio 34,4% a potrošeno je 7,4 milijarde evra na njegovu odbranu. Gospodin Dejan Šoškić, koji je bio guverner od jula 2010. godine do avgusta 2012. godine, za te dve godine potrošio je 2,1 milijardu na odbranu dinara koji je oslabio 10,5%. Od avgusta 2012. godine zaključno sa današnjim danom ja kao izbor Aleksandra Vučića, čak i kada mi je predlog potpisao Tomislav Nikolić, ponosim se time, kupila sam za državu Srbiju 10 milijardi evra i to su te devizne rezerve koje se pominju, a dinar je ojačao 1,3%. Jel vam to neka činjenica koja je metafizička, neshvatljiva ili je reč o tome da možete da planirate svoju budućnost, svoj posao i da imate državu na koju ste ponosni, koja danas ima rekordnih 27 milijardi evra bruto deviznih rezervi, državu koja ima 46,5 tona zlata, od kojih je prvi put u istoriji kupljeno 17 tona u inostranstvu, devet plus tri 2019. i 2020. godine u doba korona krize i 5. jula pet tona zlata novih? I samo za dve nedelje smo zaradili na razlici, rastu cene zlata, 20 miliona dolara. Zaradili, kažem, uvećali zato što se ta vrednost tako iskazuje, ali nemamo nameru da to prodajemo, nego da imamo sigurnost u vreme nikad većih i nikad neočekivanijih kriza. Za ovo vreme se kaže da je jedino moguće predvidivo nepredvidivost. I kad meni bilo ko od vas pokuša da stavi neku primedbu, ja se zaista pitam da li vi mislite da je ta makroekonomija, neko je to nazivao, kako ste rekli, stručnjak za javne finansije. Nije bio tu, sreća, gospodin Mali, s pravom bi se uvredio. Ja vodim monetarnu politiku zemlje i deviznu politiku, javne finansije su na izvršnoj vlasti i ta saradnja monetarne i fiskalne politike jeste razlog zašto mi danas možemo da pričamo o državi koja je jedinstvena i koja ima dve ruke jednog organizma koje se ne svađaju i ne rade jedna protiv druge. I ta nezavisnost Narodne banke da izabere instrumente, pa da dođe do ovakvih deviznih rezervi, da interveniše ovako, da kupuje zlato od Bora za dinare i da svaki gram zlata proizveden u Srbiji jeste i ponuđen i otkupljen od strane Narodne banke Srbije, pa ja ne mogu da verujem da vi živite u Srbiji, a da to niti želite da čujete, da se smejete nečemu što je ugled države čiji ste državljani, nezavisno od toga što neko drugi jeste predstavnik vlasti u okviru javnih finansija, izvršne vlasti ili monetarne vlasti. Ja ne očekujem da vi mene volite, ali očekujem da pred ovim činjenicama kažete – hvala, ovo nije klima umereno-kontinentalna koja se dešava sama od sebe, ni neka karakteristika podneblja. Ovo je rezultat rada ljudi koji se bore za svoju državu i koji se bore za budućnost svih nas, nezavisno od toga ko kojoj stranci pripada i ko je kojeg opredeljenja. 

MARINA RAGUŠ: Dame i gospodo, danas smo iscrpli dobar deo pretresa u pojedinostima. Hvala vam na radu. Tačno je 18.00 časova. Nastavljamo sa radom sutra u 10.00 časova.