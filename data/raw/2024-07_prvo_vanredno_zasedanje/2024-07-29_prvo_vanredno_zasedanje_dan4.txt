ANA BRNABIĆ: Poštovane dame i gospodo narodni poslanici, nastavljamo rad sednice Prvog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 102 narodna poslanika. Radi utvrđivanja broja narodnih poslanika prisutnih u sali, molim vas da ubacite svoje identifikacione kartice u poslaničke jedinice. Konstatujem da je primenom elektronskog sistema za glasanje, utvrđeno da je u sali prisutno 117 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Obaveštavam vas da su sprečeni da sednici prisustvuju sledeći narodni poslanici: prof. dr Mirka Lukić Šarkanović, Uglješa Marković i Branko Ružić. Nastavljamo zajednički načelni i jedinstveni pretres. Reč ima narodni poslanik Aleksandar Ivanović. 

ALEKSANDAR IVANOVIĆ: Zahvaljujem. Uvažene kolege, poštovani građani Srbije, način na koji se vodi ova sednica, a pre svega način na koji ste skrojili dnevni red, gde imamo red deklaracije, red kanalizacije i jedno 40, 50 redova zaduživanja, i to što insistirate da se priča, isključivo samo o deklaraciji, meni govori da je ovo ništa drugo nego mađioničarski trik. Znate ono kada mađioničar pokazuje nešto levom rukom on nam skreće pažnju, a desnom rukom izvlači novčanik iz džepa. Dakle, ono što pokušavate da sakrijete od građana Srbije jeste da se danas zadužujete za novih tri milijarde evra. Ono što je posebno specifično i to moramo da istaknemo - za ove infrastrukturne projekte ne uzimate kredite između narodnih finansijskih institucija, već kredit uzimate od komercijalnih banaka. Dakle, kada kredit uzimate od međunarodne finansijske institucije kamatna stopa je 1% do 2%, kod komercijalnih banaka je to 8% i preko 8%. Ima još jedna specifičnost, kad kredit uzmete od međunarodne finansijske institucije postoje vrlo jasni mehanizmi kako se kontrolišu tokovi tog novca i onda je dosta teško da inicijalne cene tokom izvođenja radova napumpate na astronomske, a ako uzmete kredit od komercijalne banke, platite 8%, onda vas niko ne pita kako trošite taj novac, a čuli smo da neki od vas za rođendan potroše milion evra, tako da lako je zaključiti u kom pravcu i gde odlaze ti novci. Dakle, to da pričate jedno, a radite drugo ste savršeno uspostavili i na Kosovu i na Metohiji. Deset godina zaluđujete ovaj narod da vodimo nekakvim rezultatom od 5:0, a sada je više nego svima očigledno da ubedljivo gubimo, da ništa i apsolutno ništa niste uspeli da dobijete, a sve ste dali na tacni albanskoj strani. Podsetiću vas onoga - ne dam „Gazivode“ šta god da mi urade. Dali ste, gospodo, „Gazivode“, eno tamo vam patroliraju ROSU specijalci sa dugim cevima i, ne samo to, jednom od vaših saradnika, rekao bih, najbližem saradniku predsednika Republike Srbije su zaplenili vikendicu od tri miliona evra. Pazite, vikendicu od tri miliona evra. Jel se sećate, gospodo, onoga – ja vam garantujem da vas neće loviti kao zečeve? E, pa, love ih kao zečeve. Izloženi su građani Kosova i Metohije najbrutalnijem teroru Aljbina Kurtija i šta je naš odgovor na sve ovo? Usvajamo neku deklaraciju na tri A4 strane. Jel to odgovor građanima Kosova i Metohije? To je velika sramota za sve vas. Ne mogu, a da se ne dotaknem i litijuma, uprkos vašem nastojanju da zabašurite tu temu, ona prožima sve naše diskusije i tri dana sam vas prethodna slušao. Neverovatna argumentacija, kako je to neviđena razvojna šansa Srbije. Ministarka Đedović se sada setila dozvole za istraživanje, sad se setila izmene zakona iz 2006. godine. Gospodin Dačić se u svom maniru setio i Supermena koji ne sme da sleti u Loznicu. Gospodo, zašto se Supermena niste setili u decembru prošle godine kada ste izašli pred građane Srbije i tražili podršku? Gospođo Brnabić, vi ste tada rekli da ste stavili tačku. Na šta ste tačno stavili tačku kada ste građanima Srbije rekli, kao predsednica Vlade u tom trenutku, da je za Vladu Republike Srbije stavljena tačka na pitanje projekta „Rio Tinta“? Sada vidimo, ne da nije stavljena tačka, uzeli ste mandate, seli u fotelje i nema više nikakve tačke, ponašate se kao najagresivniji lobisti jedne privatne kompanije. Niste vi, gospodo, time obmanuli nas, kao opozicione poslanike, niti biračko telo koje glasa za nas, niste čak ni one ljude koji su 12 godina zgroženi načinom na koji upravljate ovom državom, ali iz pogrešnog razloga veruju da njihov glas neće promeniti ništa i ne izlaze na izbore. Vi ste, gospodo, pre svega, prevarili vaše birače. Vi ste njima rekli da je za vas projekat „Rio Tinta“ prošlost, uzeli mandate, a danas vidimo kako se ponašate. Zato upućujem poruku, poštovani građani Republike Srbije, i pre svega vi koji ste glasali za SNS, imate primer Valjeva, Arilja, Bogatića, Kosjerića, topla preporuka je – uzmite svoju decu, izađite na mirne proteste, nije ovo pitanje njih ili nas, vlasti ili opozicije, ako zabodu jedan ašov biće prekasno, onda će biti nebitno ko je na čelu Srbije, a nema časnijeg načina da iskažete svoj patriotizam, nego da se borite za čist vazduh, zemlju i vodu i da to ostavite svojoj deci. Hvala. 

ANA BRNABIĆ: Reč ima Milenko Jovanov. 

MILENKO JOVANOV: Po Poslovniku. Predsednice, član 107. dostojanstvo Narodne skupštine. Mislim da ste morali da reagujete, možda vam nisu poznate te informacije, ali kada je kolega govorio o tome, o odbrani Kosova, možda ne znate on je rasprodao kompletnu imovinu porodičnu na Kosovu i Metohiji, stanove u Mitrovici, da bi se prebacio na Vračar i sa Vračara brani Kosovo. Čovek je bio predsednik Skupštine opštine Vračar. Dakle, kao što imate vračarske Crnogorce, sada imate i ove vračarske profesionalne Srbe sa Kosova koji će da nam drže predavanja o tome kako treba i zato ste morali da ga prekinete. Drugi razlog zašto ste morali da ga prekinete je taj što su ovi ljudi menjali zakone u korist Rio Tinta. Oni su menjali zakone 2006. godine, oni su menjali zakone 2011. godine da bi onaj ko istražuje mogao i da eksploatiše rudu. Dakle, kada govori o tome da je neko lobista Rio Tinta i radi za Rio Tinto mora da pogleda kolege oko sebe i tu će da nađe sve one koji su zakonodavstvo ove zemlje menjali u korist Rio Tinta. Tako da vas molim da obratite pažnju na te detalje, da nam ne drže predavanje i patriotske govore oni koji su sve na Kosovu rasprodali da bi došli na Vračar i da nam ne drže predavanje od Rio Tintu oni koji su za Rio Tinto menjali zakone ove zemlje. Hvala. 

ANA BRNABIĆ: Radomir Lazović po Poslovniku. Izvolite. 

RADOMIR LAZOVIĆ: Predsedavajuća, ne znam što moram da se javim na ovo, ovo je očigledno zloupotreba člana 103. Ja vas molim da reagujete, da ne trošim ja vreme sada. Dakle, šta se desilo sada? jel ovo po Poslovniku ili je replika? Ako je po Poslovniku koji član, kako je povređen, šta je problem. Ako je replika onda mu skinite vreme, odnosno ne za zloupotrebu vremena mu skinite sa poslaničke grupe. Ovo stvarno nije u redu. Pritom, jedan tako iskusni šef, šef poslaničke grupe da ne zna. Znači, očigledna je zloupotreba. Hvala. 

ANA BRNABIĆ: Kao što se i vi sada uradili. Reč ima ministar Irena Vujović. 

IRENA VUJOVIĆ: Hvala puno. Poštovana predsednice, poštovani narodni poslanici, građani Srbije, prethodnih dana se mnogo puta pominjala životna sredina i ekologija, s toga moram da uputim građanima Srbije u stvarno stanje kada govorimo o rudarenju litijuma, kada govorimo i zaštiti životne sredine, projektu Rio Tinta, ali isto tako i o svim razvojnim projektima koji se događaju, a tiču se zaštite životne sredine. Već mnogo puta smo ponavljali da ćemo biti bez kompromisni kada govorimo o zaštiti životne sredine kada je projekat Rio Tinto u pitanju i da će nam zdravlje ljudi, životna sredina biti imperativ. Sve ovo što smo čuli prethodnih dana ovde u sali je svakako bilo zastrašivanje građana, dakle, bez činjenica i bilo kakvih zvaničnih dokumenata. Dakle, sve zarad jeftinih političkih poena. Moram da istaknem da ćemo mi insistirati na najsavremenijim svetskim standardima, da ćemo u cilju toga čak i zakone uskoro donositi koji će biti rigorozniji kada se govori o zaštiti životne sredine. Moraju građani Srbije da znaju da je litijum izuzetno važan faktor za e-mobilnost, dakle, kojoj svi i težimo, s toga se i trudimo da popravimo kvalitet vazduha, s toga se i trudimo da dajemo subvencije za električna vozila, sve kao jednu od mera poboljšanja kvaliteta vazduha. Dakle, litijum omogućava zeleni razvoj, što je takođe jedan od glavnih ciljeva zelene agende, i omogućava nam put ka zelenoj budućnosti. Dakle, svakako da nećemo pristati ni na šta bez poštovanja evropskih standarda i sve ovo što slušamo svakodnevno plašenje građana, iznošenje neistina i laži, naravno da ćemo mi prvi biti koji hoćemo da zaštitimo građane Srbije i koji su nama najvažniji, jer mi se ponašamo odgovorno. Naravno da smo pominjali i to koje doveo Rio Tinto u Srbiju. Možda su neki od vas sada čuli i to nam spočitavaju, ali svakako da nije to ni SNS, niti ova vlast i svi ti koji su sada najglasniji protiv Rio Tinta i rudarenja litijuma su upravo doveli litijum u Srbiju, odnosno Rio Tinto u Srbiju, menjali zakone i pravilnike, a ono što je najvažnije da je 26. januara 2012. godine, kada je tadašnja Vlada donela Strategiju o upravljanju mineralnim sirovinama, procenila tada da će 2020. godine učešće u proizvodnji litijuma iz Srbije činiti preko 10% svetske proizvodnje i preko 90% proizvodnje u Evropi. Dakle, tada su se ponašali kao da su već imali rudnik i kako da se već eksploatisalo. Poštovani građani Srbije, kada govorimo naravno i o polju Jadra i tom okrugu, morate da znate da smo mi ti koji smo dokazali da se brinemo o zaštiti životne sredine, da smo otpad iz fabrike viskoza koja je zakatančena 2005. godine mi uklonili istorijski opasan otpad. Niko tada nije organizovao proteste protiv toga da se uklone burići koji su bili potpuno već popucali i uticali na kvalitet vazduha, vode i zemljišta, da smo mi ti koji smo potpuno rekultivisali jalovište „Zajače“, da smo mi ti koji sada gradimo regionalni centar „Kalenić“ upravo kako bi taj region imao po najsavremenijim standardima upravljanje čvrstim otpadom, a kako bi mogli i nakon toga da zatvorimo nesanitarne deponije u svih tih 15 opština. Dakle, poštovani građani Srbije, niko neće dozvoliti ništa da se radi u ovoj zemlji bez poštovanja svih ekoloških standarda, kako domaćih, tako i svetskih i nemojte da potpadnete pod uticaj zastrašivanja, nemojte da reagujete na laži, nemojte da na osnovu pretpostavki donosite bilo kakvo mišljenje. Sačekajte da se izradi studija, da se preda studija. Tada možemo da svi komentarišemo na tu temu i šira javnost, a pre svega ono što svi očekujemo eksperti i ljudi koji su adekvatni da komentarišu na tu temu. 

ANA BRNABIĆ: Hvala. Narodni poslanik Aleksandar Jovanović po Poslovniku. 

ALEKSANDAR JOVANOVIĆ: Član 104. gospođo Brnabić, je povređen. Želim ovom prilikom da iskoristim i ovo vreme da vas pozovem na jednu izložbu – 12 godina ekološki.

ANA BRNABIĆ: Hvala vam mnogo. Da vam ne bih oduzimala vreme od poslaničke grupe. Građani sa nestrpljenjem očekuju šta imate da kažete u tom trenutku. Hvala vam. Reč ima narodni poslanik Dragana Rakić. 

DRAGANA RAKIĆ: Poštovane građanke i građani Srbije, poštovani kolega Aleksandre Jovanoviću, moram da vam kažem svima da nije u Srbiji sve tako crno. Tu i tamo desi se i ponešto lepo. Evo na primer jedna od lepih stvari nam se desila ovde prošle nedelje. Morali smo da slušamo Miloša Vučevića samo 11 minuta dok nije pročitao svoj literalni sastav koji je nazvao – Deklaracija. Na onoj prošloj sednici nismo bili ste sreće. Tamo smo Vučevića morali da slušamo više od tri sata dok nije pročitao jedan drugi literalni sastav koji se zvao – Ekspoze i koga danas više niko ne spominje, niti se seća šta je taj čovek satima ovde čitao u Skupštini. Međutim, ovo što danas imamo i što jeste najveći problem sa ovom deklaracijom to je da je to samo pokrivalica za najnovija astronomska zaduženja građana Srbije. Naime, mi danas prisustvujemo možda jednoj od najskupljih sednica u istoriji srpskog parlamentarizma. Na ovoj sednici ćemo se zadužiti za 1,26 milijardi evra, a isto tako tražićemo da se dve milijarde dolara našeg duga prema Fondu iz Abu Dabija reprogramiraju, pa umesto da ga vratimo do kraja ove godine sa kamatom od 2% mi, jel te, zato što smo tako pametni, tražimo da taj dug vratimo za naredne dve godine po kamati od 4%. Međutim, ovde našim mukama nije kraj. Po oceni Fiskalnog saveta, koji kaže da će se ove godine Srbija morati zadužiti za neverovatnih 6,5 milijardi evra kako bismo pokrili rupu u budžetu, kako bismo vratili kredite i kamate koje dospevaju. Sada ako to malo izračunate i podelite, ispada da se Srbija u jednom minutu zadužuje više od 12.000 evra, tako da nas je ono Miloševo čitanje, sastav od 11 minuta, koštalo neverovatnih 135.000 evra. Zamislite koliko smo se zadužili onomad kada je čitao više od tri sada ovde u Skupštini. Kao što sam rekla, nije sve tako crno, dese se poneke i lepe stvari. Tako smo mi na prošloj sednici saznali da u Srbiji postoji bar jedan pripadnik nacionalne manjine koji je oduševljen Svesrpskom deklaracijom. Evo, iskreno da kažem ja nisam verovala da takvi ljudi postoje među pripadnicima nacionalnih manjina. Ali je kolega Balint Pastor, žao mi je što danas nije tu, on je na prošloj sednici prošle nedelje toliko strastveno hvalio ovu Svesrpsku deklaraciju, da sam ja u jednom trenutku pomislila – čoveče, to je Srbin, a ja sam Mađarica. On se toliko uneo u sve to da je bio čak strastveniji i vatreniji od Miloša Vučevića u odbrani srpske deklaracije. Ja sam razumela ono što je Balint Pastor govorio, ja sam razumela da je čovek toliko oduševljen ovom Svesrpskom deklaracijom, da će on to odmah prevesti na mađarski jezik i dati Viktoru Orbanu, da se čovek ne muči, da odmah ima gotov dokument koji bi mogao po ugledu na ovaj naš parlament i mađarski parlament da usvoji, pa mi tamo da čujemo kako su Mađari iz Mađarske i Mađari iz Vojvodine jedno, upravo onako kako smo ovde od Miloša Vučevića čuli, da su Srbi iz Srbije i Srbi iz Republike Srpske jedno. Literarni sastav da bi bio literarni sastav mora da ima i stilskih figura, mora da ima emocija. Moram da priznam da Vučeviću to ni malo ne manjka. Tako da smo mi slušali o nekakvom kišobranu ispod koga treba svi da stanemo, ali samo ako smo Srbi, jer za druge nema mesta. Zatim smo slušali o nekim maglama koje se razilaze, slušali smo o turobnom moru, ali i o duhu letargije i duhu ljubavi. Neko bi rekao da ne može ljubav i radikali da stoje u istoj rečenici, ali u književnosti, kao i umetnosti sve je moguće. Dakle, i to je jedna stilska figura, doduše oksimoron, ali kažem, u umetnosti i književnosti je moguće ono što u realnom životu nije. Tako da je sa stilskim figurama sve u redu. Jedino na čemu bi Miloš Vučević morao svakako da poradi jeste sam završetak njegovog literarnog sastava – zvanog deklaracija. Naime, on je na kraju uzviknuo: „Živelo Kosovo i Metohija, živela Republika Srpska, živela Srbija“. Pitam – da li je ovo neki novi svesrpski pozdrav koji mi sada uvodimo i možemo li mi iz opozicije sada ovako da se pozdravljamo, a da ne budemo proglašeni za izdajnike? Ovako kako je to Vučević sročio, ispada da su ovo tri entiteta, Kosovo i Metohija, Republika Srpska i Srbija. Em što je Vučević razdvojio Kosovo od Srbije, em je tu umetnuo i Republiku Srpsku. Ja nešto razmišljam, a možda Vučević i nije pogrešio, možda je samo naglas rekao ono što se dešava na terenu. Svakako Vučević mora da taj svesrpski pozdrav na kraju malo proširi, pa mora tu da se doda par rečenica. Mora da stoji – živeo Beč, živeo Čikago, živeo Malme. Treba pozdraviti sve one hiljade i hiljade Srba koji danas žive u ovim gradovima, a koje ste oterali iz Srbije zbog vaše radikalske politike. Danas u tim gradovima, u tom Čikagu, u tom Beču, u Malmeu, u Australiji živi više Srba neko na Kosovu i Metohiji. To je rezultat vaše politike u poslednjih 12 godina. Kakvi su radikali kada se dočepaju vlasti, to sigurno iz prve ruke, možda i ponajbolje, može da nam kaže Srđan Milovanović. Naime, Srđan Milovanović je magistar ekonomije, zaposlen u Narodnoj banci Srbije od 2005. godine. Čovek je autor Zakona o osiguranju i svih podzakonskih akata i po tom zakonu i dan-danas se radi u Srbiji. On je, naime, zbog mobinga na radnom mestu tužio nekadašnju radikalku, a danas guvernerku Narodne banke Srbije Jorgovanku Tabaković. Znate šta? Viši sud u Beogradu je dva puta presudio da je Jorgovanka Tabaković kriva za mobing i da Narodna banka Srbije mora Srđanu Milovanoviću da isplati 150.000 dinara. Očekuje se da presuda postane punovažna i da Apelacioni sud to potvrdi. U obrazloženju presude stoji – zlostavljanje koje Milovanović trpi je sistemsko zlostavljanje, s obzirom da ga trpi od visoko pozicionirane funkcionerke gospođe Jorgovanke Tabaković, a koje se sprovodi u dužem vremenskom periodu. Naime, Jorgovanka Tabaković je 2018. godine od Srđana Milovanovića tražila da radi nezakonite stvari, da lažira podatke vezane za osiguravajuća društva, pa kada nije uspela Milovanovića da primora da krši zakon, onda je odlučila da mu se sveti i da ga zlostavlja na radnom mestu. I to ne kažem ja, to kaže sud. A ja postavljam pitanje – koliko još falsifikovanih i lažiranih izveštaja imamo u Narodnoj banci Srbije? Nedopustivo je da bilo ko, a pogotovo visoki funkcioneri, čini krivična dela i zbog njih budu osuđeni, a pogotovo osuđeni za mobing i maltretiranje zaposlenih. Samo je ovo dovoljno da Jorgovanka Tabaković nikada više ne bude izabrana ni na jednu funkciju, a pogotovo da ne bude guvernerka Narodne banke Srbije. Sramota je da je neko ko je mobingovao i maltretirao svoje radnike, neko ko je ukrao intelektualnu svojinu, plagirao svoj doktorat, ne ko u krajnjem slučaju ne ispunjava zakonsku obavezu da ne bude član nijedne stranke, a pogotovo da ne bude visoki funkcioner, jer članovi stranaka ne mogu da budu guverneri narodnih banaka. Znači, sramota je da takva osoba bude predlog za guvernera Narodne banke Srbije i da mi danas raspravljamo o tome. Ono što bih mogla da kažem za kraj, to je da će Aleksandar Vučić uspeti u onome što možda niko nije uspeo. Ne, tu ne mislim na leteće taksije, autobuse i automobile, mislim na to da će nas sve ujediniti da ustanemo protiv kopanja litijuma. Znači, protiv kopanja litijuma u Srbiji danas su i oni koji glasaju za SNS i za njihove satelite, i oni koji glasaju za opozicione stranke, i oni Srbi koji uopšte ne glasaju, i ne samo Srbi, nego svi ljudi koji žive ovde u Srbiji. 

ANA BRNABIĆ: Hvala. Isteklo vam je vreme. Samo privedite kraju.

DRAGANA RAKIĆ: Ljudi koji žive u Srbiji su uplašeni jer znaju da ova visoko korumpirana vlast može da potruje čitavu Evropu, a ne samo Srbiju. Hvala. 

ANA BRNABIĆ: Po Poslovniku, gospodin Komlenski. Izvolite. 

ĐORĐE KOMLENSKI: Zahvaljujem, predsedniče Skupštine gospođo Brnabić. Po ko zna koji put, nažalost, ali ovaj put drakonski ste povredili član 107. Mene je zaista bilo sramota što sedim u ovom domu i slušam prethodnog govornika da sebi dozvoljava ono što ste vi bili dužni da sprečite odmah, govori i beskrupulozno vređa svog kolegu poslanika Balinta Pastora isključivo na nacionalnoj osnovi. Ovo se nikada nije desilo u ovom domu na ovakav način, ne samo istupi ovakvih protiv onih poslanika koji bez obzira na svoju nacionalnu pripadnost poštuju Republiku Srbiju, znaju šta je dobro i za svoju nacionalnu manjinu ili manjinski narod, zato što znaju šta je dobro i za Srbiju. Nije se desilo ni protiv onih na ovakav način koji su beskrupulozno i u ovom domu govorili protiv Republike Srbije. Ja vas molim, ja mogu vas da razumem, vi ste na početku svog mandata ovde rekli da ćete svima pružiti ruku, ako vi možete da trpite da neko ovako ujeda pruženu ruku, zabrinite se malo da je ne odgrize, jer njima ništa nije dosta. Ovakvim istupima samo potvrđuju da njihova politika od 2000. do 2012. godine uopšte nije bila slučajnost. Oni ne da su imali ideju da opljačkaju Srbiju, oni su imali ideju da Srbija uopšte ne postoji. Ovakav njihov odnos prema Deklaraciji, ovakvo vređanje predstavnika manjinskih naroda, samo zato što poštuju ovu državu, pokazuje koliko oni mrze Republiku Srbiju. 

ANA BRNABIĆ: Hvala. Da li želite da se izjasnimo u danu za glasanje? Po Poslovniku, narodni poslanik Branko Pavlović. Izvolite. 

BRANKO PAVLOVIĆ: Neću ponavljati ovo što je prethodnik rekao. Samo da izoštrimo naše odnose u Skupštini Srbije - sarkastično govoriti o izlaganju nekog poslanika je u redu, ali sarkastično govoriti po nacionalnoj osnovi je uvredljivo, nedopustivo i potpuno neprimereno Narodnoj skupštini Republike Srbije. Samo to sam hteo da dodam. Ne treba da se izjašnjavamo. 

ANA BRNABIĆ: Niste rekli član Poslovnika. Reč ima Milenko Jovanov. 

MILENKO JOVANOV: Osim vređanja Balinta Pastora na nacionalnoj osnovi, imali smo još različitih poruka ovde. Jedna od njih je kako su neki ljudi pobegli u Čikago. U Čikago su, koliko znamo, pobegli neki još posle Drugog svetskog rata, to je ta dijaspora koja je malo drugačija od one o kojoj priča koleginica. Međutim, meni je zanimljivo to što su nedavno upravo od koleginice pobegli članovi njene stranke. Dakle, 50-ak članova stranke kojoj pripada koleginica pobeglo je, tako su i rekli, od nje. Evo, ovde ima, citiram: "Danas smo u Izbištu formirali mesni odbor, postali smo jači za 10 mladih koji su spremni da se sa nama bore za normalan život u Srbiji. Za predsednika mesnog odbora izabran je Boško Jovančić a najmlađi član Danilo Bobić, koji ima 18 godina". To je 12. novembar prošle godine. Međutim, u julu ove godine pobegoše oni glavom bez obzira. Kažu: "Ono što nam je plasirala koleginica su najobičnije laži. Program ove stranke ne postoji. Postoji samo lična promocija dotične". I pobegoše ljudi. Svašta smo imali kada su dolazili ljudi u SNS, ali ovo je prvi put da nam se neko javno zahvalio što smo ga primili. Oni su ljudi našli utočište, pobegli od terora i od svega ostalog. Tako da u tom smislu zaista razumem te ljude, kada čujem šta je sve rečeno. A to da su se svi ujedinili da budu protiv litijuma, oni su se ujedinili da se dočepaju vlasti. To sam govorio i prošle nedelje i to je jasno. Njima je ovo tema, dame i gospodo, poštovani građani, na kojoj pokušavaju da se okupe. Dakle, pokušavali su da se okupe na temi korone, pokušavali su da se okupe na tragediju u Ribnikaru, pokušavaju sada da se okupe ovde. Sve što se desi oni će pokušati da zloupotrebe, ne bi li na taj način promenili vlast i dočepali se ponovo funkcije, da ponovo uništavaju našu zemlju. Ja ponovo želim da podvučem - ukoliko je moguće, rudarenja će biti, ukoliko se ispune svi ekološki standardi i to bude apsolutno bezbedno za životnu sredinu i građane. Ništa više i ništa manje od toga. Hvala. 

ANA BRNABIĆ: Hvala. Reč ima narodni poslanik Boris Bajić. 

BORIS BAJIĆ: Hvala. Poštovana predsednice Narodne skupštine, želeo bih. 

DRAGANA RAKIĆ: Dozvolite mi repliku. Zašto se bojite da čujete?

ANA BRNABIĆ: Molim vas, dozvolite narodnom poslaniku, on takođe ima pravo na repliku. On zaista ima pravo na repliku, za razliku od vas koji nemate baš nikakvo pravo na repliku. Izvolite. 

BORIS BAJIĆ: Predsednice Narodne skupštine, u ovom domu se ponekad zaista stiče utisak da gospoda iz opozicije mute vodu, samo da se ne bi videlo koliko je plitka. Ja zaista smatram da smo mi u proteklih 30 godina, koliko postoji Savez vojvođanskih Mađara, prešli jedan daleki put i zaista smo ponosni na današnju situaciju da mi nismo stranka koja isključivo može da se bavi pravima pripadnika nacionalnih manjina, mi smo jedna ozbiljna regionalna, državotvorna stranka i kada vi budete učinili jedan posto onoga što je Savez vojvođanskih Mađara učinio za ovu zemlju, onda se možete javiti. Takođe, smatram potpuno neprimerenim ovakav jedan istup i zaista bih molio da ukoliko niste pažljivo slušali izlaganje predsednika naše poslaničke grupe, da se sledeći put više fokusirate. Ono što je predsednik naše poslaničke grupe želeo da istakne jeste da smo mi veoma ponosni na našu zemlju što smo, kao i u Mađarskoj, dostigli takav nivo razvoja da pored toga što se bavimo pravima građana u Republici Srbiji, sada Republika Srbija ima snage i ugleda da se bavi i Srbima van Republike Srbije. Prema tome, molio bih vas da sledeći put pažljivije slušate. Hvala vam. 

ANA BRNABIĆ: Hvala vam. Reč ima dr Jorgovanka Tabaković. 

JORGOVANKA TABAKOVIĆ: Zahvaljujem se. Pre svega, zbog javnosti, i zbog ugleda koji Narodna banka Srbije ima u ovoj državi, angažujući najbolje studente i najbolje kadrove, što dokazuju i rezultati koje ostvarujemo, a ja moram da iznesem istinu. Prvo, da li ste ikada čuli tvrdnju da jedan čovek autor Zakona o osiguranju ili bilo kog zakona u nekoj instituciji. Svaki zakon je plod rada neke radne grupe, mnogo šire, svih delova u toj instituciji i tvrditi da je neko autor jednog zakona, pa i Zakona o Narodnoj banci Srbije je potpuna besmislica ili skrivena slika o sopstvenoj vrednosti ili o tome kako se zakoni pišu i donose. Radi se o netačnim i vrlo tendencioznim navodima koji su zasnovani na informacijama koje jedan od portala u javnosti našoj smišljeno radi već duže vreme želeći da naruši ugled NBS, a da prethodno uopšte nije proveren kredibilitet sagovornika. Ono što želim javnost da zna, jeste da je kompletna diskusija izneta na osnovu presude koja je ukinuta. Ne postoji nijedna jedina pravosudna sudska presuda kojom je NBS ili njen rukovodilac utvrđen kao odgovorna za zlostavljanje na radu. Apsolutna je neistina da je pomenuto lice žrtva zlostavljanja jer je on 16. septembra 2014. godine na moj predlog imenovan za jednog od rukovodioca, da je ta odluka doneta na osnovu, da zaista, njegove stručnosti, obavljao je razne poslove i na mnogo nižim nivoima pre mog dolaska u NBS, a trenutno to lice koje je zlostavljano i prema kojoj se sprovodi mobing je pomoćnik direktora Centara za posebnu kontrolu za sprečavanje pranja novca. Pa, zaključite, građani Srbije kako se to neko mobinguje. Sudski spor koji imenovani vodi ne samo da nije okončan, već je odluka drugostepenog suda tako ukazuje na nepotpunost tužbe i na odsustvo radnji zlostavljanja na radu. U konkretnom slučaju radi se o subjektivnom doživljaju lica koje nema mnogo veze sa realnošću, a istupanjem u medije, taj gospodin je pokazao da ne poštuje ni sud pred kojim se vodi postupak, ni instituciju u kojoj i dalje obavlja poslove rukovodioca i da jednostavno nema elementarnog poštovanja za svoje kolege ni guvernera koji mu je pružio priliku da obavlja te poslove, a i tvrdeći da je on samostalni autor tog zakona. Narodna banka Srbije, želim to da istaknem, posebno vodi računa o stručnom kadru. Ima potpisane ugovore sa svim visokoškolskim ustanovama i fakultetima u Srbiji, Republici Srpskoj i visokoškolskim ustanovama sa Kosova i Metohije, gde najbolji studeni dolaze na letnju prasku, kroz program talenata i njihovo izabiranje kao najbolje jeste nešto što se obavlja na njihovim fakultetima, a na NBS na tom tzv. letnjoj praksi, ili probnom radu pokazuju koliko mogu da se uklope u ovu i ovakvu instituciju. Narodna banka će nastaviti to da čini, a oni koji ne poštuju zakon ili koji misle da su vredniji od drugih neka nastave da traže svoju pravdu na način koji nije primeren ni aktima NBS, ali jednostavno, ne odgovara istini. Zahvaljujem. 

ANA BRNABIĆ: Hvala. Reč ima ministar Aleksandar Martinović. 

ALEKSANDAR MARTINOVIĆ: Dame i gospodo narodni poslanici, ne znam da li je gospođa iz DS bila pre neki dan u Narodnoj skupštini kada sam citirao čestitku tadašnjeg predsednika DS Zorana Đinđića, generalu Ratku Mladiću iz 1994. godine. Naime, reč je o čestitki vojsci Republike Srpske povodom Vidovdana 28. juna 1994. godine. U međuvremenu, ja sam u svojoj političkoj arhivi pronašao jednu fotografiju koju bi sada želeo da pokažem gospođi koja je maločas govorila, evo ovde možete da vidite u pozadini, znači, sede Zoran Đinđić i Radovan Karadžić. To je onaj isti Radovan Karadžić koga ste uhapsili 2008. godine, a ovde ispred je brat Radovana Karadžića, Luka Karadžić, koji gusla, a pored njega sedi uvaženi član DS čuveni književnika Rajko Petrov Nogo. Mislim da ste vi ta vremena ili zaboravili, ili da ste se vi tih ljudi veoma, veoma radikalno odrekli i da kao što postoji neka nova DSS, tako sada izgleda postoji neka nova DS koja nikakve veze nema ni sa Radovanom Karadžićem, ni sa Ratkom Mladićem, ni sa bratom Radovana Karadžića, ni sa Rajkom Petrov Nogom, ni sa Gojkom Đogom. To su vam inače, sve bili istaknuti članovi DS. Nema nikakve veze sa Jovanom Raškovićem, koji kad god je dolazio u Beograd, najpre je dolazio kod Mićunovića i kod Đinđića, pa je tek onda eventualno, išao kod Slobodana Miloševića. Dakle, sve ste vi zaboravili i sada ste vi neka nova DS, proevropska, držite nam predavanja o tome kako Balinta Pastora treba da bude sramota zato što će da glasa za deklaraciju Svesrpskog sabora. Vas treba da bude sramota. Vas treba da bude sramota, jer ako jedan Mađar, kaže jasno i glasno da će da glasa za deklaraciju Svesrpskog sabora, a vi kao, valjda ste Srpkinja, kažete da nećete da glasate, to je sramota vaša, a ne njegova. Njemu svaka čast, zato što pokazuje da mi Srbi i Mađari, ne samo možemo da živimo jedni pored drugih, nego možemo da gradimo najbolje moguće odnose u našoj istoriji i da guramo i Srbiju i Mađarsku napred u ovim izuzetno teškim i turbulentnim vremenima. Znam šta vama smeta, vama smeta to što je i Mađarska i Srbija što su stabilne države, što su jake države, što su odolele svim izazovima, što čuvaju svoju nezavisnost, što čuvaju svoj suverenitet, što ne rade po nalogu bilo kog svetskog centra moći. To vama smeta. Vi bi hteli da se sve radi po diktatu iz Brisela, iz Vašingtona, iz Strazbura, itd. Da, iz Berlina, tako je, iz Berlina. Sada bih hteo da vas pitam, vi koji sada pričate o litijumu, moram ponovo da vas pitam, a, izvinite gde su sada one stotine hiljada građana Republike Srpske, koji su navodno, u decembru glasali za Aleksandra Vučića i SNS? Kako sada birački spiskovi više nisu problem? Gde je sada Dragan Đilas da nam pokazuje telefonske govornice, kućice za ptice, trafostanice, u kojima navodno, žive birači SNS? Gde je sada Dragan Đilas, gde je sada Miki Aleksić, gde su sada svi ti veliki borci za poštovanje vladavine prava i demokratije da nam kažu kako u ovom stanu živi 50 ljudi, a u nekom stanu živi 100 ljudi koji su fiktivno prijavljeni? Gde su vam sad ta fiktivna prijavljena lica? Sada ste to sve zaboravili. Odnosno, to više nije tema. Maločas je jedan kolega iz stranke Mikija Aleksića rekao, obraćajući se nama i vama poslanicima, dakle i nama ministrima, seli ste u fotelje i sada pričate o litijumu. Ja vama mogu da kažem, seli ste u fotelje i prestali ste da pričate o biračkim spiskovima, zato što ste lagali, kao što danas lažete o litijumu i cela vaša politika je zasnovana na lažima. Evo ja vas sada pitam, a gde su krivične prijave protiv mene kao ministra državne uprave i lokalne samouprave, svakog dana ste pretili podnećemo krivične prijave zato što je ministar falsifikova biračke spiskove, pa ćemo podneti krivične prijave protiv Aleksandra Vučića koji mu je naredio da falsifikuje biračke spiskove, pa ste slali onog Ivana Bjelića koji sada vodi Marš na Drinu, da blokira Ministarstvo državne uprave i lokalne samouprave i da iz dana u dan ponavlja besomučno jednu besmislicu dajte nam birački spisak, dajte nam birački spisak i mi smo na svakodnevnom nivou morali da objašnjavamo, ljudi birački spisak se nalazi na sajtu Ministarstva državne uprave i lokalne samouprave. Zašto to govorim? Zato što vi vodite ono što se u bezbednosnim naukama zove hibridni, odnosno specijalni rat protiv sopstvene države i dobro je rekao Milenko Jovanov, taj hibridni rad ste vodili u vreme Korone, pa kada je prošla Korona, onda ste vodili hibridni rad protiv Aleksandra Vučića i protiv svih nas, kada se desila tragedija u „Ribnikaru“, pa kada su došli izbori prošle godine, dva meseca nije moglo da se živi od vas, od vaših besmislica i laži kako je neko falsifikovao biračke spiskove, kako su rezultate izbora u Republici Srbiji odredili ljudi koji žive u Republici Srpskoj, a Sporazum o dvojnom državljanstvu potpisan u vaše vreme 2002. godine, potpisao ga vaš predsednik DS Zoran Živković kao tadašnji savezni ministar unutrašnjih poslova i po tom sporazumu o dvojnom državljanstvu, građani Republike Srpske od 2002. godine mogu da glasaju u Republici Srpskoj i nije vam smetalo kada su za vas glasali ti isti ljudi iz Republike Srpske, na izborima 2003. goidne, pa na izborima 2007. godine, pa na izborima 2008. godine, i tada je sve bilo u redu i niko nije postavio pitanja birača iz Republike Srpske, ali u novembru i decembru 2023. godine, od ovih ljudi nije moglo da se živi o tome kako stotine hiljada birača naseljavamo u Republici Srbiji iz Republike Srpske da bi pobedila SNS i da bi pobedio Aleksandar Vučić. Završili se izbori, ljudi seli u svoje fotelje, počeli da primaju poslaničke plate. Da li ste čuli ikada više od tada da pričaju o biračkim spiskovima, o fantomskim biračima, o tome da ljudi žive u trafo-stanicama? Ne, to više nije tema. Sada je tema litijum. Sada se hibridni rat vodi na temi litijuma. Sada treba potkopavati državu Srbiju, treba potkopavati aktuelnu vlast, treba potkopavati predsednika Republike Aleksandra Vučića besomučnim lažima koje se svakodnevno plasiraju građanima Srbije kako smo mi ti koji ćemo da potrujemo građane Srbije, jer ćemo da otvorimo rudnik litijuma u zapadnoj Srbiji i kako nema većeg neprijatelja Srbije od nas. E, sad, to što ste vi doveli Rio Tinto 2001. godine i ,kao što je Irena rekla, od 2001. godine promenili sve moguće i nemoguće zakone kako bi ta kompanija mogla da se bavi rudarenjem litijuma u Srbiji, to ste isto zaboravili. To više nije tema. Dakle, to što vi radite, to je hibridni, odnosno specijalni rat i to građani Srbije treba da znaju. Sada je samo pitanje koja je sledeća tema na kojoj ćete da vodite hibridni rat i da rušite sopstvenu državu. A da se spremni da rušite sopstvenu državu, pa to ste pokazali prošle godine kada ste išli u Evropski parlament. Vi ste bruka i sramota za ovu državu. Vi ste jedina delegacija bilo kog parlamenta u Evropi koja ode u Evropski parlament i napada sopstvenu državu. Zašto? Zato što se na izbore išlo, dame i gospodo, da vas podsetim, po njihovim pravilima. Ja sam kao tadašnji predsednik poslaničke grupe Srpske napredne stranke sa njima potpisao sporazum o izbornim uslovima, sećaju se toga ljudi koji sede ovde, pa smo menjali Zakon o izboru narodnih poslanika, pa smo menjali Zakon o lokalnim izborima, pa smo menjali Zakon o jedinstvenom biračkom spisku, pa smo spustili cenu na 3%. Inače, da to nije urađeno, ovi ljudi bi videli Skupštinu samo na Drugom dnevniku RTS-a. Sve smo to uradili da bi ovi ljudi bili zadovoljni i na izbore se išlo 2023.godine po istim izbornim pravilima na kojima se išlo i na izbore 2022. godine. Tad su im izborna pravila odgovarala, a 2023. godine ništa ne valja - falsifikujete biračke spiskove, fantomski birači, krijete birački spisak itd, itd. Dragan Đilas je išao od jedne do druge lokacije u Beogradu i rekao – evo, vidite, ovde je trafo-stanica, ovde je upisano 50 birača; ovde je kućica za ptice, ovde je upisano 20 birača; ovde je stan tog i tog rukometaša, ovde je upisano 100 ljudi iz Republike Srpske. Šta bi sa tim pričama? Šta bi sa krivičnim prijavama? Sada o tome više niko ne govori, sad je tema litijum i sad je tema deklaracija Svesrpskog sabora i onda spočitavate Balintu Pastoru. Kaže – kako ga nije sramota da on Mađar, pa će da glasa za tu deklaraciju, a vas nije sramota što ste Srpkinja pa nećete da glasate za tu deklaraciju. Još nešto da vas pitam, a kako vam taj Savez vojvođanskih Mađara nije smetao kad ste vi bili na vlasti? 

SRĐAN MILIVOJEVIĆ: Pa bili smo ponosni na koaliciju.

ALEKSANDAR MARTINOVIĆ: A bili ste ponosni? Pa, bili ste ponosni i, evo, sad ću da vam kažem zbog čega. Vlast ste od 2008. do 2012. godine držali sa 128 poslanika. 

SRĐAN MILIVOJEVIĆ: Sa 127.

ALEKSANDAR MARTINOVIĆ: Sa 128 poslanika. Poslanici iz ove raspadnute Demokratske stranke nisu smeli, da izvinete, da odu u toalet, da im ne bi pao kvorum i tako su četiri godine vladali. Naravno, tada im nije smetalo ni Savez vojvođanskih Mađara, ali nije im smetala ni Socijalistička partija Srbije. Svi su bili dobri samo da oni budu pun mandat na vlasti i videli ste 2012. godine – sve, sve, sve, sve, samo ne izbori, nemojte izbore ko boga vas molim, sve može, samo nemojte da idemo na izbore, pa makar ta skupštinska većina brojala 128 poslanika sa sve Savezom vojvođanskih Mađara, sa sve Socijalističkom partijom Srbije, sa svim mogućim i nemogućim koalicionim partnerima. Tada je sve bilo super, tada vam nije smetao Balint Pastor, nije vam smetao Orban, nije vam smetao Ivica Dačić, nije vam smetao Slobodan Milošević, sve je bilo dobro. E, sada, kad ste u opoziciji, sada Balinta Pastora treba da bude sramota, sada ne valja litijum, sada ne valja Rio Tinto koji ste vi doveli. Vi ste licemeri. Vi nemate nikakvu politiku. Vi politiku menjate od danas do sutra, ali ono u čemu ste istrajni, ono u čemu ste uporni, kad god je Srbiji teško i kad god neko radi protiv Srbije, vi ste uvek na njegovoj strani. Maločas mi je neko dobacio, kada sam spominjao ove strane centre moći, Berlin. Da, i Berlin. A gde vam je onaj Josip Juratović, vaš veliki saveznik i prijatelj iz Evropskog parlamenta, inače automehaničar? Gde vam je onaj Šider, Šonah, kako su se zvali oni evroparlamentarci kod kojih ste išli da napadate sopstvenu državu zato što je održala izbore po izbornim pravilima koje ste vi tražili? To ste zaboravili, sada je tema litijum. Sutra će biti neka nova tema, ali u svakom slučaju bitno je da ste protiv Srbije, bitno je da ste protiv njenog napretka, bitno je da lažete i obmanjujete građane Srbije. Svaka čast! U tome ste dosledni i tu vam skidam kapu. 

ANA BRNABIĆ: Hvala vam. Imate pravo na repliku, samo da se dogovorite, Srđan Milivojević, Dragana Rakić, ko će tih dva minuta repliku. Pravo na repliku, Dragana Rakić. Izvolite. 

DRAGANA RAKIĆ: Srpska napredna stranka je majstor spinovanja. Znači, ja sam jedno rekla, a vi sasvim nešto drugo meni ovde spočitavate. Prvo, ja sam izrazila maksimalne pohvale na govor uvaženog poslanika Balinta Pastora. Ja sam rekla da, prosto, nisam verovala da postoje takvi ljudi, da postoje pripadnici nacionalnih manjina kojima ne smeta Svesrpska deklaracija, jer tu nema ni reči o nacionalnim manjinama. Tu se spominju samo Srbi i, kao što sam citirala Miloša Vučevića, on spominje kišobran ispod koga treba da stanu samo Srbi, jer za druge nema mesta, tako da je mene Balint Pastor oduševio sa svojom strašću, kako se on busa u grudi, kako je ovo dobra deklaracija i ja mu na tome čestitam. Ja sam čak rekla da je čovek toliko bio ubedljiv i uverljiv da sam pomislila da je čovek Srbin, a ja sam Mađarica. Znači, toliko me je

ANA BRNABIĆ: Dosta toga. Zaista, dosta toga. Izričem vam opomenu. Hvala vam mnogo što ste pokazali još jednom. Za sve što je rekla za narodnog poslanika Balinta Pastora koji pritom nije ni ovde. To je pod jedan. Pod dva, opomenu za to što priča neistinu, da u Deklaraciji nema ni slova o nekim drugim narodima, jer ima. Deklaracija se poziva i na mir i na stabilnost i poštovanje… Pravo na repliku, Borislav Novaković. Izvolite. 

BORISLAV NOVAKOVIĆ: Nisam tražio pravo na repliku, nego povredu Poslovnika. Članovi 106. i 107. su povređeni. Dakle, član 106. Govornik može da govori samo o tački koja je na dnevnom redu, a član 107. ga obavezuje da poštuje dostojanstvo Skupštine. Dakle, dozvoljeno je i možemo koristiti kadkad i diskvalifikacije koje ulaze u okvir nekakvog elementarnog lepog vaspitanja. Međutim, on je upotrebio sledeću rečenicu govoreći opoziciji – vi ste bruka i sramota za ovu državu. Apsolutno ste bili u obavezi, predsednice, da reagujete i da mu skrenete pažnju da je prešao meru dobrog ukusa. Ja vas molim sledeću stvar. Ako ne reagujete na to, onda uspostavite standard da to može da se govori i sa ove strane, pa ćemo onda imati ravnopravan tretman, ali dozvoliti članu izvršnog organa Vlade da poslanicima kaže da su bruka i sramota za ovu državu, to on ne može da kaže i bili ste dužni da ga opomenete. Ne insistiram na izjašnjavanju. 

ANA BRNABIĆ: Neverovatni su vaši dvostruki standardi, ali ako ih vi ne vidite, onda je to zabrinjavajuće, zaista. Po Poslovniku, narodni poslanik Srđan Milivojević. Izvolite.

SRĐAN MILIVOJEVIĆ: Poštovani građani Srbije, reklamiram povredu Poslovnika, član 27. koji kaže da predsednik Narodne skupštine se stara o primeni ovog Poslovnika, predstavlja Narodnu skupštinu itd. Ovde ću se zadržati. Gospođo Brnabić, zašto vi proizvoljno tumačite Poslovnik? Zašto mislite da ćete merama represije uspeti da ućutkate opoziciju? Mi vas se ne plašimo. Naše je legitimno pravo da iznesemo svoj politički stav šta smatramo da prestavlja ova deklaracija i vi nemate pravo da nas ograničavate. Vi imate pravo da se plašite opozicije. Imate pravo da iskazujete taj strah kao malopre. To je vaše legitimno pravo. Strah je dobar ko ga poznaje, pogotovo kada je strah pred argumentima i činjenicama. Nemojte vaš strah da pokušavate da nadomestite represijom. To nije pametno za vas. To vas neće odvesti u političke visine, naprotiv to će vas zaustaviti na političkom dnu gde ste i sada sa Martinovićem i ovde ovim ljudima. Nemojte pokušavati zloupotrebom Poslovnika i poslovničkih ovlašćenja da pokušavate da disciplinujete opoziciju i da nam ograničite pravo na slobodno izražavanje i mišljenje. Legitimno pravo je Dragane Rakić da tvrdi da je ovo antisrpska deklaracija. To ću vam ja kasnije u diskusiji pokazati činjenicama i argumentima. To nije nikakva svesrpska deklaracija. Nemate pravo da joj ograničite pravo na repliku kada je malopre govorio Milenko Jovanov i direktno joj se obratio. Hvala. 

ANA BRNABIĆ: Moj cilj je sasvim suprotan. Moj je cilj da vas pustim da pričate koliko god možete, što više to bolje, i to sam rekla na početku, toga ću se držati. Ja mislim da je najbolji politički i najpametniji potez da vas puštamo da pričate, koliko god hoćete, koliko god možete, što više to bolje. Idemo dalje. Reč ima narodni poslanik Stefan Kitanović. Izvolite. 

STEFAN KETANOVIĆ: Uvažena predsednice Narodne skupštine gospođo Brnabić, poštovani ministri, predstavnici relevantnih institucija i ustanova, dame i gospodo narodni poslanici, građani Republike Srbije, na dnevnom redu nalaze se izuzetno važne tačke od kojih zavisi kvalitet života i koje zahtevaju apsolutnu ozbiljnost i odgovornost u radu. S druge strane, postalo je gotovo redovno stanje da od jednog dela poslanika konstantno i tokom skupštinskih zasedanja i van njih slušamo negativna tumačenja i kritike na račun gotovo svih predloga i odluka, i to veoma često na jedan neprimeren način. Znate kada naučite kodeks lepog ponašanja i dobrog parlamentarnog rada više ćete biti poštovani u društvu. Činjenica je da kada vam se neko ne dopada i kada kaže pametne stvari vi to smatrate pogrešnim. Međutim, kada se donose odluke u korist naroda Srbije, treba pokazati jedinstvo i slogu, takva je upravo svesrpska deklaracija koja je 8. juna proglašena na Svesrpskom saboru naroda Srpske i Srbije i koja je potom 2. jula usvojena dvotrećinskom većinom u Narodnoj skupštini Republike Srpske i čvrsto verujem, siguran sam, da će svako ko voli Srbiju podržati deklaraciju koja je u punom interesu našeg naroda, našeg Kosova i Metohije, Srpske i Srbije. I nemoj da vam smeta kada kažemo – naše Kosovo i Metohije. Što se deklaracije tiče, stvari su kristalno jasne, otvorila se diskusija po pitanju i polemika po pitanju zaduživanja. Osnovno je znati da se zaduživanje samo po sebi ne može posmatrati ni kao nešto što je dobro, ni kao nešto što je loše. Zaduživanje zavisi od mnogo faktora, zavisi od potreba, zavisi od sklonosti, od okolnosti, od načina izvora finansiranja, zavisi pre svega od toga na koji će se način novac koji je pozajmljen koristiti. Zato nekad i najjeftiniji, najpovoljniji krediti mogu biti skupi i nepovoljni ako se koriste za neracionalne, neproduktivne svrhe. U slučaju Srbije zaduživanje jeste korisno, jeste pozitivno i značajno, jer će se novac koristiti za nove investicije, puteve, infrastrukturne projekte, za poboljšanje kvaliteta života građana Srbije. Ukoliko ste tokom prethodne nedelje slušali stručne ljude, a imamo prilike i danas da čujemo ministre u Vladi Republike Srbije i predstavnike relevantnih institucija i ustanova ili se posvetili barem analizi izveštaja, došli bi do sledećih zaključaka – da u Srbiji postoji finansijska stabilnost, da je ekonomska aktivnost pokazala izuzetan stepen otpornosti na mnogobrojne izazove i potrese, da je Narodna banka Srbije očuvala stabilnost kursa usred neizvesnosti, a u protekloj nedelji nas je guvernerka podsetila kakva je bila situacija od 2008. do 2012. godine kada je kurs znao da ode i sa 80 na 120 dinara, bruto devizne rezerve Narodne banke Srbije su na izuzetno visokom nivou. Naime, od kako se podaci prate na taj način, od 2000. godine, bruto devizne rezerve su na najvišem nivou. Javni dug je na ispod 50%. Najvećim delom je to rezultat rasta nominalnog BDP, a valja podsetiti, naspram današnjih ispod 50% javnog duga, pre 10 godina javni dug je bio skoro 80%, iznosi o je tačnije 77%. Danas ministar finansija Siniša Mali je podsetio, dakle, kakva je situacija naspram nekada. Danas imamo 100 puta više novca u budžetu, nego li za vreme prethodne vlasti. Gotovo svakog dana na računu negde oko 750 milijardi dinara. Te 2012. godine minimalna zarada za vreme prethodne vlasti, da se podsetimo, iznosila je 15.700 dinara. Već sada imamo najave da će minimalna zarada da ide preko 51.000 dinara, da će biti povećanja plata u javnom sektoru, i to posebno u oblasti prosvete. Ne kažem da je sve idealno, ali je sve sigurno mnogo bolje nego ranije i zahvaljujući marljivom i predanom radu Vlade Republike Srbije, zahvaljujući vrednom i predanom radu predsednika Republike Srbije, Srbiji idu bolji dani. Podaci jasno pokazuju da je ekonomija prethodnih godina rasla i zato sa ja ponosan što sam poslanik upravo sa liste Aleksandar Vučić – Srbija ne sme da stane i što dolazim iz grada Leskovca, grada koji je, po mišljenju relevantnih institucija, pa i po istraživanju mnogih agencija, po istraživanju „Fajnenšal tajmsa“, prvi u Evropi, najprivlačniji grad za investitore, koji se našao u kategoriji „Evropski gradovi i regioni budućnosti“, a sve to zahvaljujući odličnoj saradnji lokalne vlasti na čelu sa gradonačelnikom Cvetanovićem i republičke vlasti na čelu sa predsednik Aleksandrom Vučićem. 

ANA BRNABIĆ: Hvala vam. Reč ima narodni poslanik Slobodan Cvejić. Izvolite. 

SLOBODAN CVEJIĆ: Uvažena predsedavajuća, poštovane kolege i koleginice poslanici, dragi građani Srbije, ja ću se u startu osvrnuti najpre na dnevni red i tačke dnevnog reda i moram da iskažem svoje duboko nezadovoljstvo načinom na koji ste postavili kako vodite ovu sednicu. Ova sednica je ponižavajuća, ne samo za nas poslanike, nego i za građane koje zastupamo. Da budem malo plastičniji, imajte na umu da nas 250 ovde predstavlja po 26.000 građana. To vam je čitavo biračko telo, recimo, Apatina, ili Kovina, ili Knjaževca, Ivanjica. Recimo da kažemo da ja danas predstavljam Knjaževčane, a vi ste na način kako vodite i postavljate ovu sednicu uvredili čitav Knjaževac. Postavili ste 60 tačaka na dnevni red, a o kojima mi danas treba da diskutujemo. Način na koji vodite ovu sednicu dovodi do toga da se sve to razvlači, razvodnjava. Ja sam mislio da imam sreće što me je zakačio ovaj vikend i da mogu da se odmorim od ovoga. Ovim istim stilom vratili ste sve vrlo brzo na taj kolosek. Dali ste nam mogućnost da ili odaberemo jednu tačku i kažemo nešto više detalja o njoj ili da govorimo vrlo uopšteno o čitavom dnevnom redu. To je jedan problem. Vi da imate dobru nameru i da imate kompetenciju da usmeravate politički proces, vi biste se trudili da iskoristite 250 poslanika da predložene zakone učinite boljim ili efikasnijim ili pravednijim, ali kao i obično u SNS politici vi ćete odglumiti instituciju, simulirati proceduru i još jednom šaradom napraviti fasadu za uigrani koruptivni mehanizam. Druga važna poruka koja proističe iz vašeg dnevnog reda, a koju ste verovatno bez namere provukli zapravo govori o tome kakav je mehanizam vladavine ovog režima. U nekoliko prvih tačaka dnevnog reda vi imate sledeće, evo kako izgleda taj mehanizam. Prva tačka - Deklaracija o zaštiti prava i zajedničkoj budućnosti srpskog naroda, ta tema pali kod nas, kao i kod drugih naroda na Balkanu, u deklaraciji mnogo više mitomanije nego ozbiljnih planova baš onako u neradikalskom stilu, a verujem da ste svojom prethodnom karijerom izgradili kapacitet da radite na nekoj modernoj deklaraciji koja bi pokazala savremenu Srbiju koja je sposobna da opstane u ovom teškom i komplikovanom svetu. Ovo je sasvim dobro da se narod pozabavi nebeskim temama dok vi ovde na zemlji u realnom životu pakujete kreditne linije i netransparentnu potrošnju. Druga tačka je – pretplata za RTS, kontrola medijskog prostora, kao druge važne elemente vaše vlasti. Medijska manipulacija koja obezbeđuje širenje straha, jednom od stranih sila, drugi put od vremenskih nepogoda, treći put od klimatskih promena, a onda od raznih zaverenika od susednih država i naroda itd. što obezbeđuje širenje mržnje prema političkim protivnicima i širenje lažnih snova o ekonomskom tigru i onda treći korak u bolju budućnost, ali samo za uži krug kompradorske elite, nekoliko novih kredita za Potenkinovo stadionsko selo ili EKSPO selo i druge koruptivne muzare koje hrane patrone Vučića i njegove barone. I malo u vezi tih kredita, neću ulaziti u detalje, stvarno nema vremena, citiraću vašu finansijsku strategiju – strategiju Ministarstva finansija i nekoliko podataka iz izveštaja Fiskalnog saveta. Ovo krediti o kojima danas diskutujemo nas uvode u ono što ste obećali u fiskalnoj strategiji, povećanje javnog duga od preko 11 milijardi evra do 2027. odnosno za više od 30%. Pretpostavka je vaša da će ovo značajno pogurati privredni rast i na taj način nominalno veći javni dug smanjiti u procentualnom odnosu, u odnosnu na BDP, ali nažalost u prethodnih 12 godina ništa nije ukazivalo na efikasnost javnih investicija u odnosu na privredni rast. Prosečan godišnji rast je bio 2,6% u tom periodu i nemamo osnovu da verujemo da ćete postići to što hoćete. Međutim, to i nije glavni problem. Glavni problem je u procenjenom kursu dinara i sami kreatori fiskalne strategije priznaju da je najveći rizik po projektovani rast promena deviznog kursa. Ako se ovo desi uporedna praska pokazuje da kada dođe do pada poverenja u precenjenu valutu i ona počne ubrzano da gubi vrednost javni dug od nekoliko meseci skoči sa 50% na 150% bruto domaćeg proizvoda i države su dolazile u stanje nemogućnosti otplate duga i velike ekonomske krize sa pretećim socijalnim šokovima. Da zaključim, sve što vi obećavate ovde govori o tome da ste nam postavili, da ste Srbiji postavili tri tempirane bombe. Jedna je ekonomska i odnosi se na ovo preterano zaduživanje. Druga je ona koja deli u Srbiji, stvara uslove za konflikt i obračun i treća su ekološki rizici koje sam evo izbegao da govorim, jer sam se držao dnevnog reda, i koje nam obećavaju da ćemo poreći iz pozicije polu periferija u periferiju, odnosno postati kolonija. Zahvaljujem. 

ANA BRNABIĆ: Reč ima narodni poslanik Milenko Jovanov. Izvolite. 

MILENKO JOVANOV: Ja sam prošle nedelje u jednom trenutku nakon izlaganja jednog poslanika rekao premijeru Vučeviću da moramo voditi računa oko toga koga sve stavljamo na naše poslaničke liste i bilo bi nefer da sada ne budem samokritičan, pošto sam i ja očigledno predlagao neke ljude koji nisu zaslužili da imaju podršku SNS, pa je tako kolega upravo na moj predlog formalno faktički, odnosno formalno kao Skupština Vojvodina, a formalno na predlog poslaničke grupe SNS koje sam tada vodio u Skupštini Vojvodin, bio kandidat i izabran u Savet REM-a i tada na svim tim razgovorima u toku svih tih razgovora govorio sve suprotno od onoga što govori danas. Međutim, dobro promeni se čovek, sve je to u redu, samo se magarac ne menja, ali baš ovako da mu bude dosadno i da mu bude strašno da sluša u Skupštini i da radi posao poslanika. Ako ga toliko to muči, pa neka podnese ostavku, nema razloga da se muči i da radi ovaj rudarski i težak posao. Ozbiljan težak posao rade mnogi drugi ljudi u Srbiji. Zahvaljujući politici predsednika Vučića došli smo dotle da prosečna plata u Srbiji bude 100 hiljada dinara, pa se ona približila onome što je i poslanička plata, ali mi dobijamo mnogo veće plate da sedimo, a neki drugi ljudi dobijaju plate, kažem prosečna je sada već 100 hiljada dinara, da teško rade, pa ako mu je teško da sedi, neka onda podnese ostavku, pa neka radi nešto drugo, jer ovo je sada stvarno sramota i ponižavanje i Skupštine i svih građana Srbije. Kome je teško da sedi za platu od 150, 160 hiljada neka nađe sebi neki lakši posao. Ja ne vidim da treba ovde da nam jadikuje nad svojom tužnom sudbinom, što mora i da sluša, zamislite, u Narodnoj skupštini. Šta bi drugo mogao da radi? Hvala. 

ANA BRNABIĆ: Hvala vam. Povreda Poslovnika, Srđan Milivojević. 

SRĐAN MILIVOJEVIĆ: Poštovani građani Srbije, reklamiram povredu Poslovnika, član 107. stav 2. koji kaže da na sednici Narodne skupštine nije dozvoljeno neposredno obraćanje narodnim poslanicima, iznošenje ocena koje se odnose na privatni i drugi život drugih lica. Tako da, da li je gospodin Cvejić bio na ovoj ili onoj listi, nebitno je, on dobro radi svoj posao narodnog poslanika. A da li smo mi zadovoljni time kako radi posao ili nismo i da li je SNS zadovoljna kako kvalifikuje i kandiduje ljude za narodne poslanike, pa vi ste, gospodine Jovanov, rekli da je spas za Srbiju obaranje Vučića, pa su vas primili u SNS. Nemojte vi da se bavite ovom ovde stranom. Bavite se vi sobom i svojom biografijom šta ste nekada govorili. Evo, ovo ste vi kazali – spas za Srbiju je obaranje Aleksandra Vučića. To ste vi kazali, a ne gospodin Cvejić pa su vas primili i sada ste šef poslaničke grupe. Hvala gospođo Brnabić. 

MILENKO JOVANOV: Replika.

ANA BRNABIĆ: Tako je, u pravu ste. Milenko Jovanov. 

MILENKO JOVANOV: Pogledajte ovo licemerje, poštovana gospođo Brnabić. Pogledajte vi sada ova bezobrazluk. Čovek se javi da ukaže. 

SRĐAN MILIVOJEVIĆ: Replika na Poslovnik.

MILENKO JOVANOV: Pa naravno zato što je ovo bila replika. Ovo je bila čista zloupotreba Poslovnika. Treba da vas skine vreme sa grupe. Šta je ovde problem? On se javlja zbog nečega što nisam uradio. Ja reč nisam uputio lično bilo kome, niti sam se bavio bilo čijim privatnim životom nego javnom funkcijom, a onda on se meni lično obraća i još onda laže i on ne priča ono što sam ja rekao, nego šta oni kažu da sam ja rekao. Prema tome, to je onako jedna vrlo interesantna stvar. Ali ću vam reći ono što nisam rekao. Nikada nisam rekao da tuđe dete i brat treba da završe u šahtu. Sram te bilo. Ti ćeš nešto da citiraš. Što nisam to rekao? Zato što nisam nenormalan kao ti. Zato nikada u životu nisam rekao, jer da tražiš da nečiji brat i dete završe u šahtu treba da budeš ozbiljno poremećen. 

ANA BRNABIĆ: Dobro. Idemo dalje. Reč ima prof. dr Marko Atlagić. Izvolite. 

MARKO ATLAGIĆ: Poštovana predsednice Narodne skupštine Republike Srbije, gospođo Brnabić, poštovani ministri u Vladi Republike Srbije, poštovana guvernerko Narodne banke Srbije, gospođo Tabaković, drago mi je da vas vidim u ovom visokom domu Narodne skupštine Republike Srbije, u kojem ste vi bili odličan poslanik, upravo onakav kakav ste danas guverner Narodne banke Republike Srbije, poštovani građani Republike Srbije, poštovani narodni poslanici i vi koji mislite da ste narodni poslanici, a niste, zato što niste položili zakletvu u ovoj sali pred državnim simbolima Republike Srbije, nego ste prvi put u istoriji srpskog parlamentarizma nezakonito polagali zakletvu svom tajkunu između muškog i ženskog VC u Holu Narodne skupštine Republike Srbije. Time ste po ko zna koji put pokazali da vam nije stalo do grba i zastave Republike Srbije, niti do države Republike Srbije. Vi ste gospodo sa svojim tajkunom bili protiv toga da se srpska himna „Bože pravde“ intonira početkom školske godine i ne samo to, vaša tajkunska televizija je bukvalno ispljuvala državu Srbiju zbog odluke da se početkom školske godine učenicima intonira državna himna. Sa ekrana te televizije čulo se 23. 8. 2021. godine, citiram: „To je nametnuto rodoljublje, diskurs 19. veka. Nije normalno da deca idu u školu uz stihove „Složi srpsku braću dragu“, od toga nema ništa“, završen citat. I na ovoj sednici čuli smo u govoru tajkuna ruganje našoj zastavi. Vi ste, gospodo, tražili da se ispita validnost izbora od evropskih i međunarodnih komisija i time pogazili suverenitet naše zemlje. Vi ste, gospodo, tražili da se Srbiji uvedu ekonomske sankcije i time pokazali da ste za ekonomsko uništenje naših građana i naše zemlje. Vi ste, gospodo, pokazali da vam nije stalo do Narodne skupštine Republike Srbije time što u prošlom skupštinskom sazivu dva potpredsednika Narodne skupštine Republike Srbije iz vaših redova nisu sedela za predsedničkim stolom, gde im je mesto. Jedino je jedan u čitavom sazivu sedeo 46 minuta, a drugi 35 i time ignorisali autoritet Narodne skupštine Republike Srbije. Vaša dva narodna poslanika su krala toalet papir u domu Narodne skupštine Republike Srbije, tako da je jedna dnevna novina iz nama susedne zemlje to zabeležila, kada je zapisala u naslovu, citiram: „U Skupštini Srbije narodni poslanici krali tariguz“, „formirana tariguz koalicija“, „za krađu tariguza“, završen citat. Poštovane dame i gospodo, poslednjih decenija 20. veka i prva decenija 21. veka za celokupni srpski narod predstavljaju možda jedan od najtežih perioda u novijoj istoriji Srbije. U ratu 90-ih godina Srbi su kolektivno izloženi neviđenom progonu i uništenju, ali ne kao ranije od neprijatelja i okupatora, nego od svojih sugrađana sa kojima su stvorili i izgradili obe prethodne Jugoslavije. Podneli smo velike žrtve, više desetina hiljada izgubljenih života i znatno veći broj invalida, dece bez roditelja, zlostavljanja u zatvorima i logorima po metodama NDH, ogromni ekonomski i materijalni gubici, zatiranje srpskog jezika i srpskog nacionalnog pisma – ćirilice, žestoki napadi na Srpsku pravoslavnu crkvu i njeno razbijanje. Ti zločini počinjeni su od doskorašnjih školskih drugova, od komšija, od braće, pa i kumova. Zato su oni teže pali srpskom narodu, nego neuporedivo veća stradanja od stranog agresora i okupatora. Posebno je teško palo okretanje leđa Srbiji u najtežim danima od strane Srba u Crnoj Gori, na čelu sa bivšim Srbinom Milom Đukanovićem. Zato je, poštovana predsednice Narodne skupštine Republike Srbije, ova deklaracija prava stvar i u pravo vreme. Ona je prava stvar, zbog naše prošlosti, zbog naše sadašnjosti i zbog naše budućnosti. Dobro je što se u deklaraciji naglašava da srpski narod predstavlja celinu i da je naziv naroda jedan i nemenljiv. Dobro je što je naglašeno da Republika Srbija i Republika Srpska deluju jedinstveno, koordinisano u pogledu zaustavljana asimilacije Srba u državama regiona, pa ako hoćete i u svetu. Samo da napomenem da je u Hrvatskoj za pet godina, od 1990. do 1995. godine, pokatoličeno 30.000 Srba, hrvatski izvor je ovo što govorim. Dobro je što je naglašeno da je Kosovo i Metohija neotuđivi deo Republike Srbije i jedna od odrednica nacionalnog identiteta, jer ima i predsednika političkih stranaka i u ovoj sali, udruženja, profesora, akademika, koji su se javno odrekli Kosova i Metohije. Jedan od njih je i naš tajkun Dragan Đilas, koji je 13. 8. 2009. godine u razgovoru sa otpremnicom poslova Američkoj ambasadi u Beogradu Dženifer Braš rekao, citiram: „Zalagaću se za hapšenje Ratka Mladića o odreći ću se Kosova“, završen citat. A nas proziva za veleizdaju na ovom zasedanju Narodne skupštine. Žao mi je što ga ovde nema, da ga priupitam još neke stvari. Ono što ja danas ovde želim da posebno naglasim, a to je, dobro zapamtite, da Kosovo i Metohija predstavlja problem odnosa države Srbije i jedne etničke manjine šiptarske. Dobro zapamtimo. To znači da i dva Srbina ako ostanu na Kosovu i Metohiji čine većinski narod, a ne manjinu, kako to zlonamerno pokušavaju tumačiti zapadni mediji, pod uticajem svojih vlada. Imajmo ovo na umu. Kosovo i Metohija je suština bića srpskog naroda i njegovo otuđenje značilo bi smrt i iščezavanje srpskog naroda iz istorije. Kosovo i Metohija je riznica srpske kulturne baštine, koren bivstvovanje srpskog naroda i zato ga se, gospodo, Srbi neće nikada odreći. To moraju da znaju Albanci, to mora da zna Evropska unija i to mora da zna čitav svet. Važno je da Kosovo i Metohija, dobro zapamtite, nikada nije bilo deo šiptarske države. Srbi Kosovo i Metohiju nikada nisu ni od koga otimali, nego su ga uvek branili, i to dobro zapamtite. I ovo naglašavam, ni po jednom pravnom, političkom, ekonomskom, kulturnom i etničkom osnovu ne može se jedan deo srpske države proglasiti za posebnu suverenu državu, niti se jedna nacionalna manjina te srpske države, u ovom slučaju šiptarske, može proglasiti za suverenu državotvornu naciju. Ovo posebno mora da zna tajkun iz prve poslaničke klupe, jer da zna ne bi, ponoviću još jednom, 13. 8. 2009. godine u razgovoru u Američkoj ambasadi rekao, citiram: „Zalažem se za hapšenje Ratka Mladića i odreći ću se Kosova“. A nas proziva na ovom zasedanju za izdaju Kosova. Kada je u pitanju Republika Srpska i deklaracija, dobro je što je upućen poziv međunarodnim akterima da se vrati poštovanju Dejtonskog mirovnog sporazuma. Dobro je što će se ići na internacionalizaciju problema urušavanja Dejtonskog mirovnog sporazuma sa zahtevom da se doslovno primeni. Je li to dobro? Dabome da jeste za sve tri strane. Dobro je što se podržava pravni poredak uspostavljen Dejtonskim mirovnim sporazumom koji predviđa zaštitu entiteta i konstitutivnih naroda. Dobro je što je pozvano predsedništvo Bosne i Hercegovine da predstavlja predsedništvo na bazi konsenzusa, jer se izašlo iz toga, to svi znamo, ne spominjete to danas u zasedanjima i ovih dana. Poštovane dame i gospodo, žao mi je što gospodina Dragana Đilasa nema, jer je napao na ovom zasedanju ministarsku Irenu Vujović kakvu bluzu i suknju nosi, a ja ću citirati od 17. 8. Dragana Đilasa 2020. godine, kada je rekao, citiram: „Platio sam hotel noćenje 4.000 evra noć, a mogu da platim i 17.000 evra za vilu na moru, platio sam patike 600 evra i sako 5.000 evra“, završen citat. Inače nam je prigovorio da stalno vređamo, zamenu teza, ono što i predsednik reče. On je taj koji vređa. On je 5. 5. 2020. godine rekao predsedniku Vučiću, na svojoj tajkunskoj televiziji, citiram: „Vučiću, ti si lud“, završen citat. Kada mu je novinarka rekla da malo pripazi, on kaže: „Ja ću pojačati. Vučiću, ti si lud. Vučiću, ti si lud. Vučiću, ti si lud.“ Tri puta je izgovorio. Poštovani narodni poslanici opozicije, jeste li ikada čuli da je predsednik države ili neko iz ovih klupa rekao to poslanicima iz opozicije? Dabome da niste. Isto tako, 16. 4. 2020. godine Đilas je rekao: „Vučić ima mentalnih problema“, citiram, „i ima neke poremećaje“, završen citat. Isto tako, 11. 4. 2020. godine rekao je: „Vučiću, ti nisi normalan“. Idemo dalje, poštovani narodni poslanici, svedoci smo stalnih zlonamernih neviđenih i nezapamćenih medijskih napada na predsednika Vučića i njegovu porodicu. Ti medijski napadi deo su sprege mafijaško-tajkunskih, politikantskih, kriminalnih grupa i pojedinaca domaće i inostrane provenijencije. Ti napadi su duboko skrenuli u patologiju i krivičnu odgovornost. Upozoravam vas, narodni poslanici i građani, velika se opasnost nadvila nad predsednikom Republike. Nikada u istoriji Srbije nije nijedan vladar bio više napadan i satanizovan, a imao veću podršku građana Republike Srbije nego što ima predsednik Aleksandar Vučić. Zato, dame i gospodo, ove gadosti i napadi moraju odmah da prestanu. Ova deklaracija, poštovane dame i gospodo, afirmiše politiku koju su zacrtali građani Republike Srbije, Vlada Republike Srbije, predsednik Republike Aleksandar Vučić, a to je politika mira, politika bezbednosti, politika miroljubive koegzistencije, politika ubrzane modernizacije Srbije, gde i vas pozivam da se uključite, politika vojne neutralnosti. To nije politika niti zapada, niti istoka, to je naša srpska politika, to je naš srpski put, to najbolji put, jer predsednik Aleksandar Vučić dobro zna da se tuđim putem kući ne dolazi. Živela modernizacija Srbije, živeo Aleksandar Vučić, živela Srbija! 

MARINA RAGUŠ: Reč ima gospođa Marina Mijatović. Izvolite. 

MARINA MIJATOVIĆ: Poštovane građanke i borkinje za svoja prava u zemlji koja vam apsolutno ništa ne veruje, ali zato u deklaraciji o kojoj razgovaramo u tački 39. Republika Srbija osniva fond „Deca nam se rađala“. Mi možemo otvoreno da pitamo, pod kojim uslovima nam se deca rađala? Zato što ćutite na sve ono što žene prijavljuju, ćutite na akušersko nasilje. Do sada ste ćutali, do pre par dana ste ćutali, a onda ste počeli žene da osuđujete, govoreći da je prijava akušerskog nasilja deo nekakve svetske agende protiv rađanja. Zato se hvalite izgradnjom najmodernijeg stadiona. Zato vas otvoreno pitam, da li se očekuje da uslovi na tim stadionima budu bolji za porođaje i za ginekološko-akušerke klinike, nego oni koji su sada trenutno u zdravstvenim ustanovama? Žene su primorane da prijavljuju javno akušersko nasilje, da se bore za svoja prava. Vi im i dalje ne verujete. Pa, su opet morali, evo da nam slikaju kakvi su uslovi u zdravstvenim ustanovama, pa se nadam da ćete im sada poverovati, da je ovo za održavanje higijene, a da su ovo sobe u kojima se one trenutno nalaze i borave. Više puta su se žene obraćale svim institucijama. Nema nikakve reakcije. Važno je da vi kažete u istoj ovoj tački da ćete donositi neke zakone i podsticajne mere. Nama zakoni ne trebaju, jer ni ove zakone ne primenjujete. Čak imamo i poseban zakon koji govori o posebnim, nekim boljim standardima i uslovima zdravstvene zaštite za decu, trudnice i porodilje, vi ništa od toga ne primenjujete. Ono što je takođe isto sporno jeste i član 46, odnosno tačka 46. gde vi govorite o zdravstvu, ali istovremeno govoriti i o rudarstvu, pošto je nama jedno i drugo veoma bitno. Sada vas isto pitam, da li ste dobili dokument sekretara Bernske konvencije, koji vam je tražio da se izjasnite o uništavanju vode, flore i faune u predelu Homolja? Rok da se izjasnite jeste 31. juli 2024. godine. Pitam vas da li ste spremili odgovor i šta ćete da kažete na to što Bernska konvencija zabrinuta za uništavanje prirode i vode? Zašto izdajete licence za istraživanja? Takođe bih skrenula posebnu pažnju da u tački 9. govorite da treba da se očuvala porodica. Podsećam vas da je vaša agenda bila pre nekoliko godina da ste uslovili roditelje i decu da biraju između toga da li će roditelji brinuti o svojoj deci i da li ćete deci ostaviti pravo na tuđu negu i pomoć. Ukinuli ste pravo na tuđu negu i pomoć i ostavili ste porodice bez osnovnih sredstava. U pitanju su deca koja imaju teška zdravstvena oboljenja. Nekoliko godina smo se borili da vratimo to pravo. Da li se pitate kako su oni preživeli taj period? To je vaša agenda. I vaša je agenda da vi u ovom trenutku uplašite sve žene da one odustanu od svoje borbe i od onoga što vam pokazuju šta se dešava u zdravstvenim ustanovama. Takođe, skrenula bih pažnju i na izjavu cele Vlade i pojedinih ministara kada su u pitanju klime u porodilištima i akušerskim ustanovama. Nije sporno da li su one radile ili ne, već način da vi kažete da se ne diže panika. Ja ću da vam kažem da sada u ovoj sali ima 23 stepena, pa ako je normalno da neko boravi u zdravstvenoj ustanovi na 40 stepeni bez klime, zašto mi ovde ne isključimo klime i kod nas ovde bude 40 stepeni. Hvala. 

MARINA RAGUŠ: Reč ima gospođa Ana Brnabić. Izvolite. 

ANA BRNABIĆ: Hvala vam. Pre svega da kažem nešto o temi dnevnog reda i da počnem od najvažnije tačke na dnevnom redu, a to je deklaracija o zaštiti nacionalnih i političkih prava i zajedničkoj budućnosti srpskog naroda, o kojoj smo nažalost najmanje čuli tokom ove rasprave, a apsolutno je najvažnija i istorijski izuzetno važna tema. Deklaracija je nešto što je za nas, za naš narod, ne protiv nekog ili protiv bilo kog drugog naroda. Taj ko priča da je protiv nekog ili da se drugi ne pominju u toj deklaraciji, nažalost pokazuje svim građanima Srbije da nije ni pročitao tu deklaraciju. I, ne samo što su došli ne spremni na sednicu Narodne skupštine, već se nisu udostojili da tako važan dokument pročitaju. Deklaracija takođe poziva na mir i stabilnost u regionu i govori za one koji su je pročitali o nasušnoj potrebi i Republike Srbije i srpskog naroda i svih građana u Republici Srbiji, ali i svuda u ovom regionu koji zovemo zapadni Balkan, za mirom i stabilnošću, za međusobnim uvažavanjem, za međusobnim poštovanjem, za pogledom u budućnost. Suprotno mogu da tvrde samo oni koji nikada nisu pročitali ovaj važan dokument, što ponovo pokazuje da niste u velikoj meri, svi vi, iz opozicije uopšte ni pročitali tekst deklaracije. Deklaracija govori takođe o nasušnoj potrebi da se zaštiti i čuva tradicija, jezik, kultura, naše pismo, prava srpskog naroda ma gde on živeo u ovom regionu. Prava za koja svi znamo da jesu ugrožena, pre svega pokušajima nasilne asimilacije. Onaj ko to ne vidi, ko to nije video svih ovih godina ili ne želi da vidi ili ga baš briga kakva su prava, odnosno kakav je nedostatak i uskraćivanje prava srpskom narodu u regionu. O tome govori deklaracija. Tako da sve ono drugo što čujemo da ne govori o drugima, nije istina, govori o drugima zato što kada govorite o miru u regionu, o stabilnosti u regionu, govorite o svima u regionu. Toliko o deklaraciji. Što se tiče ostalih tačaka dnevnog reda, ja bih realno podelila u četiri grupe. Prvo briga o građanima i svako onaj ko tvrdi da smo nabacali tačke dnevnog reda bez ikakvog reda i poretka opet ili ne ume da ih čita ili namerno dezavuiše građane Republike Srbije. Briga o građanima jeste kor i suština našeg političkog delovanja. Kada gradite auto-puteve i brze saobraćajnice što je jedno o tačaka na dnevnom redu ovog zasedanja, govorite o brizi o građanima. Ovde posebno važno, brizi o građanima u Šapcu, u Kragujevcu, u Loznici zato što ti ljudi nikada nisu mogli da sanjaju da će neki auto-put stići do njih ili neka brza saobraćajnica, zato što nisu imali ni atarske puteve, a ne brze saobraćajnice i auto-puteve. I, da to je briga o građanima. I, da, to je na dnevnom redu ovog zasedanja, a vi nekako nikako da se držite dnevnog reda, zato što valjda briga o građanima nije dovoljno važna. Druga grupa, a na šta mislim da treba posebno i da budemo ponosni i posebno da skrenemo pažnju svim građanima Republike Srbije koji ovo zasedanje prate, ta druga grupa tačaka su sve one koje pokazuju posebnu pažnju prema onim zemljama koje su onda kada je bilo najteže i najpotrebnije stale uz Srbiju, stale u Generalnom skupštini UN, kada je borba bila da li će Srbi za generacije koje dolaze, za vjek i vjekova, biti proglašeni za genocidan narod i za sve one koji omalovažavaju te zemlje, kao što su Sao Tome i Prinsipe, Esvatini, Kongo i sve druge, samo da vam kažem da su te zemlje pokazale najveću hrabrost i najjači integritet, zato što su ne samo stale uz Republiku Srbiju i srpski narod, nego su stale, imale hrabrost da stanu, uz principe međunarodnog prava i odbrane te principe. Treća grupa je, i o tome ništa nismo čuli, dalje napredovanje Republike Srbije u evropskim integracijama, ali takođe i oblast zaštite životne sredine. Slušali smo, videli političko neverovatno licemerje, najstrašniji oportunizam oko životne sredine, ali nijednu stvar nismo čuli o onome što je na dnevnom redu a tiče se zaštite životne sredine, i da vidimo da li makar to podržavate, da li ćemo makar za to, ako već nećete za Deklaraciju Svesrpskog sabora da glasate, makar za te principe zaštite životne sredine koji se nalaze na dnevnom redu. Takođe, četvrta grupa, a to je dalje jačanje institucija i izbor guvernera Narodne banke Srbije, predsednika Fiskalnog saveta i sve ono ostalo što se tiče naših institucija. Eto, toliko je važno zasedanje ovo koje imamo. Umesto svega toga, poštovani građani Republike Srbije, mi četvrti dan ovog zasedanja slušamo o tome kako su ovi iz opozicije protiv litijuma i rudarenja litijuma, kako su protiv "Rio Tinta" i kako je "Rio Tinto" najveće zlo na ovom svetu. Pa da kažem nešto i o tome. Imam sedam pitanja za sve te koji govore o tome. Ako je "Rio Tinto" najgora kompanija i najveće zlo na svetu, zašto ste ga upravo vi, narodni poslanici opozicije, gotovo glavom i bradom oni koji sede i danas u ovim skupštinskim klupama, zašto ste ga doveli u Republiku Srbiju? Zašto ste ga doveli u Republiku Srbiju? I ćerku firmu, svoju "Rio Sava eksplorejšen"… 

MARINA RAGUŠ: Izvinite, gospođo Brnabić, samo malo. 

ALEKSANDAR JOVANOVIĆ: Evo ja nisam, pa šta, šta, u čemu je problem, žena laže.

MARINA RAGUŠ: Da vas pitam, šta vam znači to - šta? Vi sve vreme dobacujete dok gospođa Brnabić govori. Ako želite nešto da kažete, Poslovnik, daću vam reč, imate osnov, dobijate reč. I to važi za sve. Prvo ste kritikovali. Kada tražite odgovor, ona vam odgovori da treba da govori sa mesta. Kad je sišla dole u poslaničke klupe, vi sve vreme dobacujete. Nije u redu. Ako procenite da želite nešto da kažete, tražite reč, kažete osnov i dobićete. I dopustite, svako ovde ima pravo na svoj politički stav. Hajde da se potrudimo da uvedemo Skupštinu u civilizovane tokove, da politički stav, bez vređanja, bez klevetanja, bez ogovaranja koje slušamo više od četiri dana. Molim vas, ako želite da govorite, tražite reč, imate osnov i dobićete. Svi će ovde dobiti reč. Izvinjavam se, vratiću vam vreme, izvolite, gospođo Brnabić. 

ANA BRNABIĆ: Hvala. Dakle, to je moje prvo pitanje - ako je "Rio Tinto" najgori, ako je "Rio Tinto" najstrašniji, zašto ste upravo "Rio Tinto" doveli u Srbiju 2001. godine? Jel je "Rio Tinto" registrovao svoju ćerku firmu u Republici Srbiji 16. maja 2001. godine i od 16. maja 2001. godine do 2004. godine su sve tadašnje vlade, sve tadašnje vlade su predstavljene od onih koji su sada u opoziciji, pregovarale sa "Rio Tintom", koji su lično izabrale, pozvale da dođu u Srbiju, kako su tada govorili, kao jednu od najboljih svetskih rudarskih kompanija. Pregovarali i onda tek u junu 2004. godine "Rio Tinto" dobija prva istražna prava za upravo ovaj projekat. Moje drugo pitanje - ako je "Rio Tinto" najgori, zašto ste upravo "Rio Tintu" izdali istražna prava u junu 2004. godine? To je moje drugo pitanje. Moje treće pitanje - zašto ste onda između 2004. i 2012. godine, a u vlasti su između 2004. i 2012. godine bili svi oni koji danas sede ovde u opozicionim klupama, svi oni koji danas pričaju da su protiv "Rio Tinta" i da su protiv litijuma, zašto ste od 2004. do 2012. godine devet puta potvrđivali tom istom "Rio Tintu" istražna prava i svaki od tih devet puta proširivali njima opseg istraživanja? Zbog čega, ako ste protiv? Zbog čega, ako vam je "Rio Tinto" najgori na svetu? Moje četvrto pitanje - ako ste protiv svega toga i za transparentnost, zašto ste 2006. godine kao vlast usvojili novi Zakon o rudarstvu, i isključili iz tog Zakona o rudarstvu mogućnost da se nakon potvrđenih rezervi, kada se neko prijavi za eksploataciona prava, da Republika Srbija u svom najboljem interesu i najboljem interesu svojih građana, raspiše aukciju, tender, pa ko da više, ko Srbiji i njenim građanima ponudi najbolje uslove taj dobija eksploataciona prava, ili mogućnost da Republika Srbija sama za sebe zadrži eksploataciona prava, to je sve postojalo Zakonom o rudarstvu iz 1995. godine, to je ukinuto Zakonom iz 2006. godine, Zakonom koji je ukinula vlast, čiji sada predstavnici sede u opoziciji. To je moje četvrto pitanje. Moje peto pitanje, zašto ste dodatno to cementirali novim Zakonom o rudarstvu iz 2011. godine, kada ste članom 52. osetili potrebu da dodatno precizirate da samo onaj ko ima istražna prava, a vi ste istražna prava dali Rio Tintu, ima i ekploataciona prava, samo taj i niko drugi. Zbog čega? Zbog čega kada ste protiv Rio Tinta? Zbog čega kada je Rio Tinto najgora kompanija na svetu. Moje šesto pitanje. Zbog čega ste, ako ste protiv litijuma, kao što smo mogli i jutros da čujemo, četiri dana sedimo svi ovde i svi građani Republike Srbije i slušamo da ste protiv litijuma, protiv rudarenja litijuma, da je to strašno za Srbiju, da nije šansa, nego je to ono što će da ubije i floru i faunu Srbije, zašto ste onda, poštovana gospodo iz opozicije usvojili 2012. godine Nacionalnu strategiju održivog korišćenja prirodnih resursa i dobara, koja imenom u nacionalnoj strategiji, imenom se poziva na Rio Tinto. To je verovatno prva takva nacionalna strategija bilo gde na svetu da Nacionalna strategija održivog korišćenja prirodnih resursa i dobara referiše na samo jednu kompaniju. Evo, citiram vam, 2012. godine usvojena Nacionalna strategija, kompanija „Rio Sava Exploration“ iz Beograda sprovodi geološka istraživanja u jadarskom basenu u zapadnoj Srbiji kod Loznice. Prema rezultatima najnovijih geoloških istraživanja, Jadarski basen sadrži oko 227 miliona tona jadarita, ovde novootkrivenog litijumsko-bornog minerala koji je pronađen 2007. godine. Jadaski basen, odnosno Jadar se u pogledu količine i kvaliteta svrstava u jednu od najvećih ležišta borata i litijuma na svetu. Dalje Strategija kaže - procene su da će do 2020. godine učešće u proizvodnji litijuma iz Srbije činiti preko 10% svetske proizvodnje i preko 90% proizvodnje u Evropi. To pišu oni u Nacionalnoj strategiji 2012. godine, koji nam danas četvrti dan pričaju o tome da su protiv rudarenja litijuma. Eto o kakvom političkom licemerju je reč. Pored toga, to pričaju oni koji su valjda danas protiv rudarenja, u toj Nacionalnoj strategiji, usvojenoj 2012. godine, kaže se – poznavajući geološke potencijale Republike Srbije, kao i potrebe unapređenja rada rudarske industrije Srbije, Ministarstvo životne sredine, rudarstva i prostornog planiranja je odredilo dugoročan cilj povećanja učešća rudarske industrije Srbije u bruto nacionalnom dohotku sa sadašnjih 2% na preko 5% do 2020. godine. To vam u nacionalnoj strategiji pišu ljudi i usvajaju tu nacionalnu strategiju koji danas, pa i iz ovih klupa, svaki dan pozivaju građane Srbije na proteste protiv rudarstva. O takvom političkom licemerju je reč. Sa tim mi imamo posla. Pored toga, kaže se u nacionalnoj strategiji – potreban je razvoj ekspoloatacije litijuma i borata zbog toga što su to mineralni resursi od svetskog značaja i u celu investiciju, od istraživanja pa nadalje, i u Strategiji kaže, od istraživanja pa nadalje, ušla je jedna od vodećih svetskih rudarskih kompanija Rio Tinto. To piše u nacionalnoj strategiji koju su usvojili oni koji vam danas kažu da su protiv Rio Tinta, da su protiv litijuma, da su protiv rudarenja i da su zabrinuti za životnu sredinu. Moje sedmo pitanje - ako je sve to tako i ako ste protiv rudarenja i protiv Rio Tinta, zabrinuti za životnu sredinu i terate taj Rio Tinto koji ste vi doveli sa Drine, na koju ste ih doveli, za koju ste im dali istražna prava i devet puta i potvrđivali i proširivali opseg istraživanja, za koji ste promenili Zakon o rudarstvu, da samo onaj koji ima istražna prava, a vi ste ih dali Rio Tintu, ima i eksploataciona prava i time zakucali Rio Tinto, a onda sve to dodatno potvrdili nacionalnom strategijom u kojoj ste imenom uneli Rio Tinto i rekli da imaju sva prava, od istraživanja pa nadalje, ako ste protiv toga, moje sedmo pitanje je a zašto ste onda za kandidata za gradonačelnika Loznice stavili osobu čija je porodica prodala svoju zemlju Rio Tintu? To je moje sedmo pitanje. Zbog čega? Jel niste mogli da nađete nekog drugog ko nije prodao zemlju Rio Tintu ili, u stvari, baš vas briga da li je neko prodao zemlju Rio Tintu ili nije prodao zemlju Rio Tintu, nego samo želite ovo da iskoristite, kao što je bilo i kao što je i moj kolega narodni poslanik o tome pričao, a i ministar u Vladi Republike Srbije, u stvari je samo ovo još jedna priča o političkoj borbi i nema veze ni oko čega je, nema veze ni kakve su posledice, važno je da vi vodite neku političku borbu? Danas vidim kažu da voda treba da se proglasi strateškim resursom Republike Srbije. Oni koji su nacionalnom strategijom proglasili litijum kao strateški resurs, a danas su protiv litijuma, danas kažu da strateškim resursom treba da proglasimo vodu i vodoizvorišta? Odlično. Apsolutno sam za, nego samo vas pitam kako, poštovani građani i građanke Republike Srbije, kada su do 2008. godine prodali sva vodoizvorišta? Godine 2002. slovenačka „Kolinska“ je kupila „Palanački Kiseljak“ iz Smederevske Palanke. Godine 2004. „Knjaz Miloš“ iz Aranđelovca je otkupila „Danube Foods Group“. Na kraju krajeva, i sve naše veće mlekare… imamo monopol protiv i sa kojim se sada borimo i dan danas. Godine 2005. „Coca-Cola“ je kupila srpsku fabriku „Vlasnika“, koja proizvodi mineralnu vodu „Rosa“. Godine 2007. investiciona grupa sa Devičanskih Ostrva kupuje „BB Minaqua“. Godine 2007. takođe kupuju BIP, koji eksploatiše i flašira mineralnu vodu, i to litvanska firma „Alita“ i švedska „United Nordic Beverages“. Godine 2008. za bednih i jadnih četiri miliona evra naša država prodaje „Mivelu“, koja je bila jedna od najkvalitetnijih domaćih voda. To je bilo preduzeće „Nova sloga“ iz Trstenika, za četiri miliona evra hrvatskom „Agrokoru“. Strateški resurs kažete? Vidim vi ste ga tretirali kao strateški resurs, vi iz opozicije, a u stvari je istina da sve ono što pričate danas suprotno ste radili dok ste bili vlast i u stvari jedini odgovor na sve ovo što su građani primorani da slušaju svih ovih dana i nedelja i meseci – licemerje, licemerje, licemerje. Hvala vam. 

MARINA RAGUŠ: Po Poslovniku, narodni poslanik Aleksandar Jovanović. Samo mi recite po kom članu. Izvolite. 

ALEKSANDAR JOVANOVIĆ: Vi znate da sam ja rob Poslovnika, tako da ću vam reći koji je član – 106. To je isti onaj član zbog kojeg je gospođa Brnabić dok je sedela malopre na vašem mestu nama ovde oduzimala reč, nije dala da govorimo kad god smo se pozvali na taj član i oduzimala nam vreme od poslaničkih grupa. Dakle, šta je tema dnevnog reda – deklaracija ili litijum? Neka se odluči gospođa Brnabić, a i vi kada sledeći put sedite tu, da je opomenete da se drži tačke dnevnog reda. Ona se nije držala tačke dnevnog reda, pa ja mogu samo nešto da joj kažem. Ljudi, večeras je u Šapcu veliki protest i u Arilju. Dođite na protest protiv litijuma, protiv uništavanja Srbije. Poziv svima da dođu ljudi u što većem broju, sveopšta pobuna protiv ovakvih koji su prodali zemlju. To je obaveza svakog od nas. Hvala lepo. 

MARINA RAGUŠ: Vidite, kad se pozivate na Poslovnik i kada tražite princip, prvo vi treba toga da se pridržavate. Gospodine Jovanoviću, ovo nije imalo nikakvog osnova, dobili ste reč, sačekala sam da završite do kraja s namerom, ali to vreme će se oduzeti vašoj poslaničkoj grupi. Gospodin Srđan Milivojević, kao ovlašćeni, jel tako? Izvolite. 

SRĐAN MILIVOJEVIĆ: Gospođo Raguš, sećate se one sramotne sednice Skupštine kada su svi radikali izbačeni sa sednice, kad su probali i vas da izbace, ustao je neki poslanik Srđan Milivojević i kazao je – mora gospođa Raguš da ostane u sali, treba neko da odgovori, nepristojno je kad se postave pitanja da neko ne ostane. Vi ste mi se zahvalili i ja sam rekao – pamti pa vrati. Nekako tako je bilo, bila takva neka vremena. Dakle, da odgovorim na pitanja, pošto kad neko pita red je i da dobije odgovor. Kad pitate i pričate o nekoj zajedničkoj deklaraciji, koliko vam je ta deklaracija važna i bitna, govori činjenica da je u skupštinsku raspravu došla posle mesec dana od njenog usvajanja na Svesrpskom saboru, a za nju ste odvojili 20 sekundi. Toliko je vama to važno i bitno da je 20 sekundi, po vama, dovoljno za taj strateški dokument i o toj deklaraciji ću govoriti u vremenu svog ovlašćenog predstavnika poslaničke grupe. Onda nam kažete da je 2006. godine, dve hiljadite i ne znam koje godine, nešto uradila Vlada Vojislava Koštunice. A što nas pitate? Pa samo lupnite rukom Milenka Jovanova , evo ga tu sedi ispred vas čovek i pitajte ga – bio si član te stranke, govorio si da je spas za Srbiju obaranje Vučića. Izvinite, nemojte vaše unutar stranačke sukobe da vodite ovde pred nama. Ja razumem i transparent koji ste razvili i na početku ovog zasedanja – lopovi, lopuže iz DOS-a, nećete pljačkati Srbiju, ali ne sa naše strane, nego tu gde sede vaši preletači iz DOS-a, pa se dogovorite među vama, među sobom ko je potpisivao, šta je potpisivao ali, gospođo Brnabić, ovo ste vi na fotografiji. Izvolte, i još kada kažete da je „Rio Tinto“ najgori za Srbiju, nije, naprednjaci i režim Aleksandra Vučića su mnogo gori. Hvala. 

MARINA RAGUŠ: Istine radi, pošto ste me pitali da li sećam vremena kad su celu poslaničku grupu vaše stranačke kolege izbacile, a ja ostala sama u klupama, mene je spasao grip. Ja tada nisam bila tu, inače bi i ja bila izbačena, a radikali su tada bili izbačeni, u to demokratsko vreme, samo zbog majice sa likom Vojislava Šešelja, a posle toga, pošto ste me ostavili samu mesec i po dana, menjali ste Poslovnik po kome mi i dan danas radimo, a protiv koga sam ja bila još onda, ali eto čisto istine radi. Gospodin Milenko Jovanov ima repliku. Izvolite. 

MILENKO JOVANOV: Čekajte, sad meni nešto nije jasno. To znači da je on čovek izmislio sada da vas je on zadržao u sali? Jel tako? Nemoguće. Neće on da izmisli. Ne sećate se vi dobro, on vas je spasio, niste vi imali grip. Nije vas grip spasao. U svakom slučaju, ono što jeste postavljeno pitanje meni – pa da, ja sam i tada podržavao eksploataciju litijuma, podržavam i sada. Ne vidim da se nešto promenilo kod mene. Promenilo se kod vas. Promenilo se kod vas, jer ste 2001. godine, evo da vam ponovim ono što ste malopre mogli da čujete, a pravite se da ne čujete, 2001 godine doveli „Rio Tinto“ u Srbiju, a onda baš vi, ajde da preskočim ovaj period od 2004. do 2008 godine, vi 2012. godine zakucali, odnosno 2011. godine, izvinjavam se, zakucali to da samo „Rio Tinto“ u Srbiji može da dobije eksploataciju, ali vi to ne znate, jer ste u to vreme igrali pasijans i nemate pojma ni šta je bilo na dnevnom redu. Vi ste se igrali kartama, umesto da ste slušali za šta treba da glasate. Nemate pojma i za šta ste sve glasali. E, to ste radili. Nemojte vi nikome da delite lekcije, a posebno vas molim - nemojte da uveličavate svoju ulogu da ste vi nekog zadržali u Skupštini. Vi ste bili 13. prase, neželjeno, i u toj stranci u kojoj se i danas. Danas služite kao jedan od trojice, četvorice buzundžija Dragana Đilasa koje zove ovde da prave cirkus, urlaju, viču i halaču i taj posao radite, radite ono za šta vam je čovek dao mandat. 

MARINA RAGUŠ: Reč ima gospođa Marinika Tepić. Pretpostavljam pravo na repliku? 

MARINIKA TEPIĆ: Tako je, ali prvobitno na izlaganje gospođe Brnabić. Ja sam pre nekoliko dana zamolila, ali izgleda uzalud da se sa pozicije predsednice Narodne skupštine ona ili Aleksandar Vučić, kao predsednik svih građana, bar formalno obračunava sa pojedincima, sa građanima, sa njihovim porodicama samo zato što ne daju svoje, i to oni koji 30 godina žive na grbači ovog naroda i samo su tuđe davali i samo su od naroda uzimali, je ispod svakog nivoa, ali nažalost ne samo i pogrešno, nego i opasno. Volela bih da ovo shvatite, gospođo Brnabić, hajde neka bude još jedna molba, da ne bi bilo upozorenje, ostavite se obračuna sa porodicama koje ne daju svoja imanja, pa i oni koji su dali svoje nasledstvo, jer su opet dali svoje, a ne ove države, a ne iz budžeta ove države, a ne tuđe. Ovo što pokušavate da iznesete, takođe licemerno, je zamajavanje građana. Ako je neko davao dozvole za eksploataciju, a vi tvrdite da je i za vađenje i za rudarenje litijuma, zašto to do sada već ne rade? Volite da poredite sa projektom „Zinvald“, detaljno sam pročitala sve o „Zinvaldu“, što preporučujem i vama. Znate li kada je litijum otkriven na granici nemačko-češkoj 1845. godine, pa ne vidim da su počeli da kopaju, a neće ni do 2028, a ni to nije sigurno, nego i sami kažu vrlo jasno – zavisno od dozvola i zavisno od finansija. Godine 1848. u Srbiju je litijum… Izvinite, „Rio Tinto“ prvi put došao, znate kada? Ne 2001, nego 1998. godine. Godine 1997, završavam, zahvaljujući saradnji sa Rudarskim fakultetom, a već sledeće 1998. godine, a znamo čije to vreme bilo, crveno-crne koalicije, je „Rio Tinto“ prvi put došao u Srbiju i otišao u Jadar da se interesuje za litijum. Prema tome, nemojte više da nudite bilo kome da se ide u obilazak nemačkih projekata koji ni ne postoje, jer se ne kopa, pardon, i kažem – litijum 1845. godine je otkriven i dan danas se ne kopa. 

MARINA RAGUŠ: Hvala. Reč ima gospođa Ana Brnabić, pravo na repliku. Izvolite. 

ANA BRNABIĆ: Hvala vam. Svašta sam čula, samo nisam čula odgovor ni na jedno od mojih sedam pitanja, ali dobro, čućemo, ima vremena valjda. Verujem da će građani sačekati da čuju neke od tih odgovora na vrlo konkretna pitanja. Što se tiče ove fotografije, hvala vam za nju. To je bilo u Vladi Republike Srbije, u pres-sali, 2017. godine, potpisivali smo, potpuno transparentno i javno, imali pres-konferenciju, Memorandum o razumevanju sa kompanijom „Rio Tinto“. Znate šta tada nije bilo? Nije bilo nikog ko je bio protiv. Znate šta tada još nije bilo? Nije bilo nikoga od vas ko je pitao o životnoj sredini. Znate šta tada još nije bilo? Nije bilo ni jednog protesta. Znate ni kada nije bilo? Godine 2020. sam bila, takođe, ponovo potpuno transparentno, kada je završena prethodna studija izvodljivosti za projekat „Jadar“, u Loznici i ja sam imala pres-konferenciju da obavestim građane kao predsednica Vlade, tada, da je završena prethodna studija izvodljivosti i opravdanosti tog projekta, da ljudi znaju. Znate šta nije bilo 2020. godine? Nije bilo vas da budete zabrinuti. Zbog čega? Zato što vas tada nije bilo briga o zaštiti životne sredine, nego kada se to pojavilo kao politička tema, onda ste odjednom svi skočili. Niko mi nije postavio ni jedno jedino pitanje o zaštiti životne sredine. Niko nije rekao ni jednu jedinu reč protiv tog projekta 2020. godine. Konačno da vam kažem zašto sam ponosna na to potpisivanje Memoranduma o razumevanju 2017. godine pored toga što to jasno pokazuje da smo uradili sve otvoreno i transparentno, nego vas tada nije bilo zato što vam to nije bila politička interesantna i zanimljiva tema, a to je da postoje dve stvari u tom Memorandumu o razumevanju koji su prvi put 2017. godine ušle u priču o ovom projektu. Prva je da će sve da ostane u Srbiji, da će sva sirovina da ostane u Srbiji i da će naš narod i naša zemlja da se bogati. A druga je da će morati da se poštuju najviši standardi zaštiti životne sredine. To nije bilo ni u jednom memorandumu, ni u jednom istražnom pravu, ni u jednom zakonu koji ste vi donosili 2006. i 2011. godine, ni u strategiji 2012. godine. Tada nije bio problem koji su pravili stranci, znate zbog čega? Zato što ste vi bili spremni da dozvolite izvoz sirovine i niko drugi nije pravio problem zato što ste puštali da se izvozi sirovina. Hvala vam. 

MARINA RAGUŠ: Gospodine, Lazoviću po kom osnovu? 

RADOMIR LAZOVIĆ: Po osnovu opozicije.

MARINA RAGUŠ: Izvinite, ponovo vas pitam - po kom osnovu? Ko vas je pomenuo? Direktno? 

RADOMIR LAZOVIĆ: Replika. Pronalazim se.

MARINA RAGUŠ: Da li je tako? Nemate pravo. Gospođa Marinika Tepić po kom osnovu? 

MARINIKA TEPIĆ: Replika. Milenko Jovanov je pomenuo Dragana Đilasa direktno.

MARINA RAGUŠ: Ali vi znate da repliku možete da tražite neposredno po pominjanju. To kaže Poslovnik. Gospodin Aleksandar Jovanović po kom osnovu? 

ALEKSANDAR JOVANOVIĆ: Diskretno sam pomenut.

ALEKSANDAR JOVANOVIĆ: Diskretno sam pomenut. 

MARINA RAGUŠ: Diskretno ste pomenuti. Dobro. Srđan Milivojević po kom osnovu? 

SRĐAN MILIVOJEVIĆ: Direktno sam pomenut.

MARINA RAGUŠ: Izvolite, gospodine Milivojeviću.

SRĐAN MILIVOJEVIĆ: Zahvaljujem, gospođo Raguš. Gospođo, dame i gospodo narodni poslanici, ima ovde nekoliko pitanja. Možda neki ljudi nisu primetili da su predstavnici opozicije protestvovali 2016. i 2017. godine, ali smo protestvovali 2016. godine zbog rušenja, 2017. godine zbog rušenja u Savamali, zbog krađa izbora, protestvovali smo i zbog zagađenosti vazduha, protestvovali smo zbog zagađenja u Boru, Kruševcu, Kraljevu. Naravno, vi imate pravo da to prespavate. Može neko da se poziva da smo mi tada igrali pasijans. Ja razumem da neki ne znaju da igraju pasijans ipak je to misaona igra, ali tablića, ajnc i provizija od Rio Tinta. To je maksimum do kog mogu da dobace. Više od toga ne. Ali moram da vas nešto pitam ako je taj Rio Tinto dobio neku dozvolu 2001. godine, zašto je čekao 2024. godinu da vi dođete na vlast i da date? I imam pitanje koje je mnogo više, nemojte mi zameriti, ovo je pitanje mnogo više za salu Specijalnog suda za organizovani kriminal, nego za salu sednice Skupštine - koliko ste bre ljudi uzeli proviziju od toga Rio Tinta kada ovo radite ovoj zemlji? Koliki je vaš deo toga da upropastite ovu zemlju zarad projekta Rio Tinta? Zašto obmanjujete građane da smo mi doveli Rio Tinto? Pa, nemojte samo da mi kažete da niste uzeli proviziju. Šta vi ste volonteri Rio Tinta? Ne radite za proviziju? Pa, ljudi čujte šta vam kaže Šabac večeras, Valjevo šta vam kaže Kosjerić, Arilje, šta vam je rekao Bogatić, šta će vam reći cela Srbija? Neće se kopati. Mi smo protiv tog projekta. Istražno pravo nepodrazumeva eksploataciono pravo. Ne, gospođo Tepić, nisu doveli 1998. Godine 1997. godine je Rio Tinto dolazio. Niko nije za ruku uhvatio „Rio-Tinto“ i kazao - dođite vi u Srbiju. Sami su oni došli u ovu zemlju i tražili istražno pravo i mi smo im dali da bi znali šta ova zemlja ima i čime raspolaže, ali mi nismo rezerve zlata u Boru prodali, koje vrede 30 milijardi evra, za 300 miliona evra kao vi. Hvala. 

MARINA RAGUŠ: Samo da definišem sa vama, replika ili Poslovnik? Izvinite, gospođo Tepić, pošto Milenko Jovanov drži Poslovnik. Sada vas pitam replika ili Poslovnik? Čekate onda Milenka Jovanova. 

MARINIKA TEPIĆ: Replika. Imam pravo na repliku. Niste mi prethodni put dali.

MARINA RAGUŠ: Sada ste pomenuti, imate pravo, ali Milenko Jovanov je podigao Poslovnik. 

MARINIKA TEPIĆ: Niste mi prethodno dali. Zato što ste dali repliku na repliku pre nego što sam se javila.

MARINA RAGUŠ: Evo ja vas pitam – replika ili po Poslovniku? 

MARINIKA TEPIĆ: Ja hoću repliku naravno.

MARINA RAGUŠ: Onda Milenko Jovanov po Poslovniku. 

MILENKO JOVANOV: Član 107. stav 1. dostojanstvo Narodne skupštine. Morali ste da reagujete i prekinete govornika koji je govorio o tome da je neko uzeo proviziju jer je optužio svoje kolege koje sede oko njega. Nije u redu. To što oni njega ne tretiraju i ne doživljavaju ozbiljno nije razloga da ih na ovaj način vređa. Dakle, on je malopre optužio one koji su 2001. godine registrovali „Rio Savu“, on je optužio one koji su dozvoljavali istraživanje i proširivali prava na istraživanja. On je optužio one koji su donosili, usvajali zakone dok je on igrao pasijans o tome da onaj ko istražuje može da rudari. Sve ih je optužio za to da su uzeli proviziju. Molim vas, na to ste morali da reagujete. To što on ne voli svoje kolege i oni ne vole njega, nije razlog da mi slušamo ovde kako ih on optužuje za korupciju. Znači, to nije mesto Skupštine da se o tome tako govori i morali ste da mu oduzmete reč, da mu ukažete da nije fer da tako govori o svojim kolegama. Hvala. 

MARINA RAGUŠ: Apsolutno se slažem sa vama i svaki sledeći put ću reagovati. Da li želite da se Skupština izjasni o tome? Hvala. Gospođa Marinika Tepić. Replika. Izvolite. 

MARINIKA TEPIĆ: Nemojte vi da brinete ko je u našem društvu i da li nas neko vređa ili ne. Mi smo ponosni na naše saborce čak i kada se ne slažemo za razliku od vas koji bukvalno spržite sve koji vam se približe pa ih i uništite. Što se tiče dolaska kao što je Srđan ponovio, da, 1997. saradnja sa Rudarskim fakultetom, 1998. prvi put dolaze u dolinu Jadra. Ono što je takođe bilo važno, što ste vi krili, je da je recimo rođeni ujak Zorane Mihajlović, pošto su znali oni koji su tada donosili odluke čemu se približavamo, otvorio firmu baš za eksploataciju litijuma pa ste brže bolje pritisli Zoranu Mihajlović da prekine, odnosno da ta firma ne funkcioniše više, a da se ne bi razotkrilo za nepotizam. Vidim sada da se šeta po medijima nažalost i tamo gde ne bi trebalo žena koja na teretu ima bar 300 godina robije i meni je interesantno, ovo upućujem naravno i Tužilaštvu za organizovani kriminal, kako neko ko od 2005. i 2006. kao specijalni savetnik Labusov za energetiku sve vreme trasira put da biste došli do ovog potpisivanja koje ste imali pretprošlog petka i svi su drugi krivi samo SNS i njena Zorana Mihajlović nije kriva, a sve vreme kroz G17 tada na tome radite. Ne ove stranke koje sede ovde. Sada nama spočitavate da smo mi pripremali ili želeli rudarenje litijumom. To je laž i vi to dobro znate. Podsetiću još jednom na projekat „Zimvald“ za koji tvrdite da je najčistiji. Svako od vas i svako od građana neka ode na internet sajt „Zimvald korporacije“. Ne postoji reč sumpor ili sumporna kiselina u bilo kom opisu procesa kada je reč o litijumu i nemojte da zamajavate ljude da će sve biti kako treba. Neće biti kako treba. Srbija se budi. Srbija se buni i dobro pazite šta vam govori, jer nećete obmanuti građane kao 2020. 2021. i uoči izbora 2022. kada ste pobegli lažući i obmanjujući građane. 

ANA BRNABIĆ: Gospođo Tepić, ovo preostalo vreme oduzimam vam naravno od vremena vaše grupe. Replika, gospodin Milenko Jovanov. Izvolite. 

MILENKO JOVANOV: Dobro, ovo što smo sada na kraju čili je zapravo suština. Srbija se buni. Srbija se budi. Letećete sa vlasti. Videćete. To je isto ono što smo slušali prošle godine u ovo vreme, gospođo Raguš, setićete se. Srbija se buni. Srbija se budi. Letećete sa vlasti. Videćete. To je isto ono što su radili kada je bila korona. Doduše, tada je koleginica tražila da se raspiše referendum i oko korone. Mi evo sada kažemo da ne bežimo od toga da bude referendum i o Rio Tintu, odnosno o eksploataciji litijuma. Evo sada neće referendum. Vidite, kada im kažete da se narod izjasni, toliko veruju. Kažu – postigli su uniforno mišljenje. Ovaj priča pet dana kako 55% ljudi je protiv toga. Ja gledam istraživanja, a istraživanje je radio Đoka Vlah. Đoka Vlah nije u stanju da pogodi ništa. Đoka Vlah nije u stanju da pogodi koji je dan danas, a ne da pogodi koje procente, ko je za šta i oni se na to pozivaju. Pritom mu niko nije rekao da uniformno ili unisono mišljenje treba da bude 100% i bar 98%, 97%. Kako može 55% da bude uniformno i unisono? To može biti pola-pola onda, u najgorem slučaju. Ali, nije ni to bitno. Bitno je to da kad im kažete da su uradili nešto dobro za ovu zemlju, da su krenuli u pravcu koji znači modernizaciju, dolazak stranih investicija, eksploataciju ruda, oni viču – nismo, nismo, nismo. Dakle, oni beže od toga. I kada im mi priznamo da su nešto dobro uradili, oni beže od toga da to prihvate. Ne razumem zašto? Pa, znate zašto? Zato što je sad važno na ovoj platformi da su protiv nečega, da grade nekakav politički pokret i to je to. I sad organizuju svaki dan negde drugo skup, lažu ljude u Aranđelovcu, u Kragujevcu, kažu – tamo će da se kopa. Šta da se kopa? Šta da se tamo eksploatiše? Nema ničega. U Koceljevi. Obmanjuju ljude, ne bi li na taj način negde mobilisali narod i onda se oni stavili na čelo i evo ih oslobodioci, idemo na izbore na koje nećemo da izađemo. Evo, što se tih izbora tiče, ako ostanete pri onoj izjavi sa one televizije na kojoj gostuje Zorana Mihajlović, da nećete da izađete na izbore, samo obećajte javno da nećete da izađete na te izbore, pošto kažete – hoćemo izbore na koje nećemo izaći. Evo, mi svi napuštamo salu tog momenta i idemo da kampujemo ispred predsedništva da molimo predsednika da nam da te izbore na koje nećete da izađete, da ne slušamo više ove gluposti, odricanje od sopstvenog života i sopstvene istorije, pa čak i dobrih stvari koje su uradili za ovu zemlju. Hvala. 

MARINA RAGUŠ: Kao i malopre, prekoračeno vreme oduzimamo od vremena grupe. Gospođa Snežana Paunović u ime grupe. Izvolite. 

SNEŽANA PAUNOVIĆ: Gospođa Paunović, u ime crvenih, poštovane kolege i uvaženi građani Srbije, poštovani ministri. Razumela sam gospođu Brnabić da ste vi u skladu sa Poslovnikom sišli na svoje poslaničko mesto da odgovorite na sve ono što slušamo ova četiri dana, ali nisam razumela kako smo došli do toga da početak saradnje sa „Rio Tintom“ kompanijom se vrati u 1997. i 1998. godinu. Poštovane kolege, argumenata bez, sa jeftinom kvalifikacijom, iako se meni uvek sviđa nas zovete crvenima, ja sam presrećna zbog toga, da li ste to upravo optužili svoju državu koja je preko Rudarsko-geološkog fakulteta, ako dobro razumemo, ostvarila saradnju sa međunarodnom kompanijom „Rio Tinto“ i to je greh nemerljivih razmera od pre skoro pa 30 godina? Da li ste upravo pokušali da i 2001. i 2004. godinu preskočite i vratite u 1997. i 1998. godinu, samo zato što su ljudi od struke sarađivali u određenom periodu? Da li je moguće da građanima Srbije objašnjavate svoje stavove na bazi kritike zašto o jednoj važnoj temi, pritom nisam naišla na podatak, može biti i da grešim, da je 1997. ili 1998. godine „Rio Tinto“ ostvario saradnju sa Rudarsko-geološkim fakultetom baš zbog litijuma? Pretpostavljam da su ljudi sarađivali i na temu nekih drugih ruda. 

MARINIKA TEPIĆ: Ne, baš zbog litijuma.

SNEŽANA PAUNOVIĆ: Evo, kaže koleginica – baš zbog litijuma. Meni ostaje, dok ne proverim to, da joj verujem, ali čak i da ste u pravu, da li je moguće da sa ove distance dozvoljavate sebi luksuz da sa pozicije apsolutnog amatera na temu, kritikujete razgovore i saradnju stručnih lica? Da li stvarno dozvoljavamo sebi da kao ozbiljni narodni poslanici na ovaj način razgovaramo o bilo kojoj temi, a kamoli o ovoj za koju takođe mislim da je jako važna? Hvala. 

MARINA RAGUŠ: Hvala vama. Prelazimo na sledećeg po redu na listi. Reč ima Željko Veselinović. Izvolite. 

ŽELJKO VESELINOVIĆ: Zahvaljujem, predsedavajuća. Želeo bih par reči da kažem koje se tiču izgradnje stanova za pripadnike službe bezbednosti. Taj zakon, moram da budem iskren, podržavam, jer smatram da bi bilo mnogo korisno da se više takvih zakona primenjuje. Međutim, taj zakon je svakako mnogo bolji nego ono što smo imali, onaj sistem brzih prstiju, gde su se pripadnici službi bezbednosti prijavljivali putem brzih prstiju, pa je to ispao na kraju cirkus, da nam se ceo svet smeje. Međutim, što je mnogo interesantnije, mene zanima jedna druga stvar. Da li se planira da se u nekom narednom periodu isto tako grade stanovi i za neke druge službe, pre svega za pripadnike sektora zdravstva, sektora prosvete? Jer svi mi znamo da se danas dešava egzodus pre svega zaposlenih u zdravstvu, da ti ljudi odlaze u inostranstvo ili odlaze u privatni sektor. Nemojte da bilo ko kaže da to nije tačno. Svako ko ode danas u bilo koji dom zdravlja ili u bolnicu, može da vidi da lekara i medicinskih sestara nema dovoljno. Pa sam hteo da vidim da li se to planira, i to je moj predlog da se razmisli o tome da se u narednom periodu planira izgradnja stanova za te deficitarne kadrove. Ono što je gospodin Vučević rekao pre neki dan, da 200.000 ljudi iz inostranstva čeka dozvolu da dođe da radi u Srbiji je nešto što ja ne mogu da osporim, jer ja kao član Svetske federacije sindikata, član predsedništva najveće svetske i najstarije sindikalne organizacije, svakako ne mogu da osporavam dolazak tih radnika, ali sam siguran da ti ljudi ne mogu da zamene naše stručne kadrove, pre svega u zdravstvu i prosveti. Ono što bih još želeo da iskoristim da kažem i da postavim pitanje nekim ministrima je – zašto ja kao narodni poslanik ne dobijam odgovore od raznih ministarstava kojima sam uputio pitanja. Od do sada nekih desetak, dobio sam jedan odgovor, u kome ništa ne piše, ali mi je posebno interesantno jedno pitanje koje sam postavio gospodinu Dačiću i gospođi Maji Perović. Tiče se toga, i probaću da ga citiram, da li je izvesni Milan Zlatković, zvani Štroka, iz Knjaževca osuđivan za dela iz privrednog kriminala. Radi se o čoveku koji je 2003. godine hapšen u akciji „Sablja“ zbog krađe automobila i preprodaje tih automobila i rezervnih delova. Taj čovek je prošle godine kolima pokušao da zgazi predsednika Sindikata „Sloga“ u „Falk istu“ Uroša Savića, za šta postoje snimci. Za njega u ovom trenutku tužilaštvo traži kaznu zatvora zbog svih krivičnih dela. Ono što mene interesuje je to kako je taj Zlatković Štroka mogao da zakupi deo kompanije „Falk ist“ i da postane poslodavac, pod krajnje sumnjivim okolnostima, i da zaposli skoro 200 radnika, pritom kršeći zakon. Ono što je interesantno, neću da kažem da je taj čovek član SNS, jer to ne znam, ali da se u svojim mejlovima poziva na Milana Đokića, predsednika opštine Knjaževac je nešto što je za mene fascinantno, jer čovek iz kriminogenog miljea ne samo što maltretira, šikanira i mobinguje radnike, nego me interesuje da li je on osuđivan za privredni kriminal i na koji način takvo lice može da bude rukovodilac i vlasnik fabrike. Što se toga tiče, i za gospodina Sinišu Malog bih imao jedno pitanje, da Poreska uprava, koja je pod njegovom ingerencijom, da kažem, proveri poslovanje Milana Zlatkovića, zvanog Štroka, jer je on lično meni rekao da nije platio porez državi Srbiji u iznosu od 245.000 evra. Tako da, gospodine Mali, poslaćemo vam dopis ovih dana, pa molim vas proverite poslovanje kompanije „Leda MM“ iz Knjaževca i svih firmi koje su vezane sa njim. Isto tako, gospodine Mali, pošto ste rekli da je prosečna plata u Srbiji 100.000 dinara, ja to pozdravljam, ali to meni deluje, znate ono kao, neko jede kupus, neko jede meso, svi u proseku jedemo sarmu. Sa te strane, recimo, gospodin Bajatović ili gospođa Tabaković jedu meso, i to u ogromnim količinama, ali zato radnici „Leda MM“ kod Štroke jedu kupus u malim količinama, ali zato svi u proseku jedemo sarmu. Interesuje me zašto niste pomenuli medijalnu zaradu. medijalna zarada je danas u Srbiji nešto malo iznad 70.000 dinara, a svi znamo da medijalna zarada je zarada koju prima više od 50%, odnosno 50% zaposlenih u Srbiji. Pa me interesuje kojom alhemijom biste vi mogli da objasnite radnicima kod Zlatkovića Štroke, koji rade za 47.000 dinara, kako da dođu ne do prosečne republičke zarade, nego kako da dođu do medijalne republičke zarade od 70.000 i nešto dinara. Čisto mali savet, s obzirom da će uskoro krenuti pregovori oko povećanja minimalne zarade za narednu godinu, nemojte, molim vas, da gledate minimalnu potrošačku korpu. Minimalna potrošačka korpa kao kategorija ne postoji. To je prevaziđeno, to ne postoji nigde u svetu. Gledajte šta je plata za dostojanstven život. Plata za dostojanstven život je ono što građani Srbije i radnici Srbije moraju da imaju. Tako da bih vas zamolio da u narednom periodu vodite računa o toj kategoriji, a ne o minimalnoj potrošačkoj korpi. Nadam se, jer mi nećemo naravno kao sindikat učestvovati u tim pregovorima, i nikada nismo ni učestvovali, ali vam skrećem pažnju i da kažem mislim da bi minimalna zarada za narednu godinu, ako hoćemo da na neki način popravimo status tih zaposlenih ne bi smela da bude ispod 500 evra. Hvala. 

MARINA RAGUŠ: Evo, vidite, dragi kolege, pogotovo kolege iz opozicije, da sam isključivo poštovala odredbe Poslovnika, gospodin Veselinović bi bio prekinut posle prvog minuta, apsolutno je govorio o svemu samo ne o dnevnom redu. Ja vas molim, znam da je stil čovek, ali ja vas molim da bismo sa uspehom završili ovo zasedanje i svako od vas rekao to što želi, u smislu da izrazi svoj politički stav, ipak se držite dnevnog reda ili nemojte onda prigovarati zašto rasprava ode u totalno drugačijem toku. Po Poslovniku? Samo ćete mi reći koji član. 

BRANISLAV JOSIFOVIĆ: Hvala predsedavajuća. Član 107. Mi smo sad imali priliku da čujemo čoveka koji je najodgovorniji za stanje, za pogoršanje stanja u kompaniji „Falke“ u Knjaževcu. Na krilima protesta 2017. godine, tamo je formiran politički sindikat, koji je ovaj čovek predstavlja i ja sam i tada kao šef kabineta predsednika opštine, a i na nedavnim štrajkovima prošle godine kao narodni poslanik učestvovao u pregovorima između kompanije i menadžmenta, kao posrednik u ime lokalne samouprave. Koliko on brine o pravima radnika govori Nacrt sporazuma koji ja imam ovde na mejlu koji su mi tada poslali iz njegovog sindikata gde je druga tačka sporazuma da se pristupnice sindikata „Sloga“ do 19. maja, to je znači odmah sutradan, podnesu u obračunsku službu, kako bi taj sindikat, naravno na tuđoj muci, mogao da zarađuje i to su ljudi tamo prepoznali na kraju i ti ljudi koji spominjete, koji su vodili sindikat i jedan i drugi više ne rade u toj fabrici, već su otišli u inostranstvo, dogovorili sa menadžmentom, uzeli otpremnine, itd. U trenutku kada ste inicirali ovaj poslednji štrajk od 1084 radnika u toj fabrici samo 114 je radilo za minimalnu zaradu. Taman kad se tamo normalizovala situacija, to je fabrika koja zapošljava 1.000 ljudi, najveći poslodavac posle Ziđina u istočnoj Srbiji i vi ste došlo sa političkim sindikatom da rušite i Knjaževac i tu fabriku i život tih građana tamo. I onda vi sad imate pravo da pričate o bilo čemu i radničkim pravima. Vi ste vašu brigu o radničkim pravima dokazali kada ste poslali taj sporazum, gde je druga tačka da se što pred pristupnice odnesu u obračunsku službu kako bi moglo radnicima da se odbije od plate, da leže vama na račun, gde su radnici, kada su videli taj sporazum pocepali. Mi smo sa njima napisali sporazum u 17 tačaka i to su potpisali i predsednik opštine i vlasnik, direktor kompanije i predstavnik ovlašćenog sindikata. Stvarno nema smisla da se bavimo takvim stvarima, hajde bar da budemo iskreni. Zahvaljujem. 

MARINA RAGUŠ: Dakle, kada se svi budete isključivo pridržavali Poslovnika, onda ćemo tako i da radimo. Nemojte prigovarati drugoj strani ono što sami radite. Gospodine Josifoviću, s obzirom da ste zloupotrebili Poslovnik po članu 103. stav 8. da citiram za sve – u slučaju iz stava 7. ovog člana predsednik ili predsedavajući Narodne skupštine dužan je da vreme koje narodni poslanik koristio, zloupotrebljavajući pravo iz stava 1. ovog člana oduzme od ukupnog vremena koje pripada njegovoj poslaničkoj grupu u pretresu tekuće tačke dnevnog reda. Vaša poslanička grupa je upravo ostala bez dva i po minuta vremena. Gospodine Veselinoviću, po kom osnovu? 

ŽELJKO VESELINOVIĆ: Replika.

MARINA RAGUŠ: Nemate repliku na Poslovnik, toliko ste dugo ovde, mislim da imate dovoljno vremena da se upoznate sa Poslovnikom. Idemo dalje. Izvinite, po ko osnovu? 

ŽELJKO VESELINOVIĆ: Zato što ste oduzeli vreme po Poslovniku od poslaničke grupe, znači da nije bila povreda Poslovnika.

MARINA RAGUŠ: Da li ste završili? Gospodine Veselinović, kada vi budete ovde, ja tu, onda ćete vi moći da tumačite Poslovnik. 

ŽELJKO VESELINOVIĆ: Zašto zloupotrebljavate Poslovnik.

MARINA RAGUŠ: Izvinite, znate da nije po Poslovniku dobacivanje sa mesta. Nemate osnovu. Ne možete paralelno sa mnom da pričate. Čovek se pozvao na Poslovnik, vi nemate osnovu. 

ŽELJKO VESELINOVIĆ: Pa, da li ste oduzeli vreme? Znači, nije bilo po Poslovniku.

MARINA RAGUŠ: O čemu vi pričate? 

ŽELJKO VESELINOVIĆ: Pričam, da li ste oduzeli vreme od poslaničke grupe?

MARINA RAGUŠ: Da li je to vaše tumačenje Poslovnika? Nemate osnova. Molim vas sedite.

ŽELJKO VESELINOVIĆ: Na šta to liči?

MARINA RAGUŠ: Na vas? Da vam kažem neću da se prepirem sa vama, ja u ovom slučaju procenjujem ko ima pravo na osnovu Poslovnika. To je pravo predsedavajućeg i predsednika i ja verujem da i sami znate da sam više nego tolerantna, podjednako kao i gospođa Brnabić i ostali potpredsednici koji su u prili da vode. Nemojte to da zloupotrebljavate. Svako će dobiti priliku da govori, samo za to morate da imate osnov. Gospođa Dijana Radović. Izvolite. 

DIJANA RADOVIĆ: Zahvaljujem, uvažena predsedavajuća. Uvaženi ministri, koleginice i kolege narodni poslanici, poštovani građani Republike Srbije, za svaku državu je važno da jasno odredi svoje nacionalne interese, samim tim i put kojim želi da se kreće u budućnosti. Za nas socijaliste deklaracija Svesrpskog sabora jeste jedan od najznačajnih dokumenata koji se u poslednje vreme našao pred poslanicima i mi smatramo da će ovo biti jedan od stubova naše nacionalne politike u budućnosti. Imperativ opstanka našeg naroda i imperativ razvoja naše države jeste da znamo ko smo, gde smo danas i kojim putem želimo da se krećemo u budućnosti da bismo uopšte i opstali, da sačuvamo našu tradiciju, da zaštitimo našu istoriju, našu kulturu, jezik i pismo, to nije ono što samo dugujemo našim precima kao dug prošlosti, to je nešto što je iskazivanje svesti prema budućnosti i naš dug prema potomcima. Ovom deklaracijom mi potvrđujemo naš nacionalni identitet. Ovom deklaracijom mi potvrđujemo one zajedničke vrednosti koje su protkane stvaralaštvom kako Nikole Tesle, Mihajla Pupina, Jovana Dučića, zatim Dositeja Obradovića, Ive Andrića, onih velika koji su svojim delima dali pečat epohi u kojoj su živeli i samim tim na najbolji mogući način predstavljali naš narod pred svetom. Mi smo u pethodnih nekoliko dana čuli kritike usmerene na ovaj dokument, a te kritike su išle iz dve krajnosti. Jedna da je ovo mrtvo slovo na papiru, druga kritika da je ovo nacionalni pamflet. Zapravo, realnost je da je ovaj dokument odraz odgovornosti naše politike koju možemo da vodimo u ovom turbulentnom geopolitičkom trenutku. Kada to kažem navešću i razloge zašto to mislim. U ovom dokumentu mi se držimo Ustava Republike Srbije, branimo principe Dejtonskog sporazuma, poštujemo suverenitet svake države, zalažemo se za saradnju u regionu i dobre međususedske odnose što jeste veoma važno, ali pokazujemo brigu prema svakom Srbinu ma gde god on živeo. Moje kolege iz poslaničke grupe Ivica Dačić – Socijalistička partija Srbije, govorile su takođe detaljnije o ovom dokumentu, ali ja ću dodati samo da nas socijaliste su vrlo često kritikovali zbog Dejtonskog sporazuma, a tri decenije su pokazale da taj sporazum jeste obezbedio sa jedne strane mir, a sa druge strane garantuje očuvanje identiteta i autonomiju u kreiranju sopstvene politike Srba u Bosni i Hercegovini. Ovaj dokument jeste odraz naše potrebe da budemo jedinstveni, da iskažemo naše jedinstvo. Ovaj dokument jeste odraz naše volje da više sarađujemo na svim nivoima i kada ovo kažem posebno mislim i na pogranične lokalne samouprave za koje znam sa sigurnošću koliko im je važno da se više pomažemo, jer iako smo podeljeni granicom mi smo vrlo često najupućeniji jedni na druge. Zatim, ovaj dokument jeste od vitalnog interesa kako za građane u Republici Srbiji, tako i za građane u Republici Srpskoj. U 26 stavu ove deklaracije pominje se da je važno da ujedinjeni čuvamo stara prijateljstva i da pravimo nova savezništva. Baš kroz ostale tačke dnevnog reda kao što su bilateralni sporazumi sa našim prijateljima koji su i na međunarodnom planu štitili naš teritorijalni integritet, štitili naš suverenitet, a samim tim bili su tu i na strani međunarodnog prava. Upravo te vlade i te države koje su UN i međunarodnim organizacijama i drugim institucijama bile na strani međunarodnog pravnog poretka tako što su štitile naš teritorijalni suverenitet i teritorijalni integritet, mislim da moramo da pominjemo sa isključivo velikim poštovanjem, da im kroz ove bilateralne sporazume i unapređenje saradnje iskažemo zahvalnost, da učvrstimo naša prijateljstva i da produbimo saradnju u onim oblastima gde je to moguće. Mislim tu i na bilateralne sporazume i sa Kinom i sa Kubom i sa Mađarskom, ali ništa manje značajno i važno nisu bilateralni sporazumi kao što su sa državama Sao Tome i Principe i Gabonom, koje smo čuli ovde prethodnih dana bile i omalovažavane. Takođe, bezbednost je reč koja se negde prožima kroz sve sfere našeg društva. Ja ću kroz tačku dnevno reda koja se odnosi na pitanje, odnosno Predlog zakona za stambena pitanja pripadnika bezbednosti reći samo da najbolji dokaz hrabrost i čast i odanost prema službi i državi jeste odabrati zanimanje pripadnika snaga bezbednosti. Mi to moramo da poštujemo. Ovakav jedan način rešavanja stambenog pitanja, kao jednog najznačajnijeg pitanja egzistencijalnog jeste vid države da pomogne ovo tako važnu profesiju koju, nekako čini mi se vrlo često smatramo važnom, ali previđamo koliko je rizična. Nažalost, pre samo nekoliko dana imali smo priliku da vidimo kako se jedan mlad život, jednog policajca prerano ugasio i samim tim, a on je samo branio svoju državu i služio svojoj Srbiji. Naša politika u ovom trenutku je važna kada se govori o deklaraciji, samim tim zbog toga što je ovo jedan važan iskorak, da se država okrene svemu onome što je važno za naš narod. Zato će SPS podržati ovu deklaraciju i takođe dati podršku ostvarenju svih ovih ciljeva koji će verujem na najbolji mogući način ostvariti, a koji su utvrđeni ovom deklaracijom. Zahvaljujem. 

MARINA RAGUŠ: Hvala vama gospođo Radović, posebno zbog toga što ste isključivo govorili o dnevnom redu. Sledeći je Ahmedin Škrijelj. Molim vas prijavite se, da mogu da vam dam reč. Izvolite. 

AHMEDIN ŠKRIJELJ: Predsedavajuća, koleginice i kolege narodni poslanici, članovi Vlade, stranka Demokratske akcije Sandžaka ne spori pravo srpskom narodu na saradnju ukoliko se ta saradnja ne ostvaruje na štetu interesa, potreba i sigurnosti drugih naroda, suvereniteta i teritorijalnog integriteta drugih država, a naročito države Bosne i Hercegovine. Detaljnom analizom predloženog dokumenta sam po sebi nameće se zaključak da je ova deklaracija pretnja miru i stabilnosti na Balkanu. Ukoliko se ova deklaracija usvoji, ona će predstavljati prepreku za vraćanje poverenja među narodima i državama na prostoru zapadnog Balkana, a naročito vraćanju poverenja između Bošnjaka i Srba, Bosne i Hercegovine i Republike Srbije. Deklaracija o kojoj danas raspravljamo pokazatelj je jasne namere za nacionalnom dominacijom i realizacijom velikodržavnih projekata, što se ne može oceniti kao pozitivan korak ka vraćanju poverenja i uspostavljanja saradnje u regionu. Predložena deklaracija zanemaruje više ključnih pravnih i političkih činjenica, a ja ću pomenuti samo neke. Prva. U Srebrenici je nad bošnjačkim narodom izvršen genocid. To je utvrđeno presudama relevantnih međunarodnih sudova. Tu činjenicu ova niti bilo koja deklaracija ili rezolucija ne mogu izbrisati. Dva. Republika Srpska nije država već deo međunarodno priznate države i Bosne i Hercegovine. Tri. Republika Srbija je višenacionalna država. Jedan od manje brojnih naroda koji žive u Republici Srbiji su i Bošnjaci kojima nije dopušteno da ostvaruju svoja Ustavom garantovana prava. Četiri. Republika Srbija je sekularna država u kojoj verski službenici ne bi mogli, niti bi trebali kreirati državnu politiku, a posebno ne u slučajevima kao što je ova deklaracija i ono što je njen krajnji cilj. Republika Srpska kao neotuđivi deo države Bosne i Hercegovine ne može imati nikakav dan državnosti. Prema tome, ovo što piše u tački 29. deklaracija predstavlja otvoren udar na suverenitet i državnost Bosne i Hercegovine. Proglašavanjem pesme „Bože pravde“ za svesrpsku himnu, stvara se obaveza revizije Ustava i zakona i promena sadržine grba, zastave i himne Republike Srbije. Novi grb, zastava i himna treba da odražavaju multietnički karakter Republike Srbije i da svojom sadržinom ne vređaju ničija nacionalna i verska osećanja. Vlada i državni organi Republike Srbije imaju obavezu da svim narodima koji žive u Republici Srbiji omoguće sve ono što traže za pripadnike srpskog naroda u drugim državama, uključujući unapređenje ustavno-pravnog statusa, unapređenje sveukupnog položaja i ostvarivanje do sada garantovanih prava. Koristim priliku i prisustvo članova Vlade da vas podsetim da je Bošnjacima u Sandžaku onemogućeno ostvarivanje Ustavom garantovanog prava, nezastupljenost u policiji, sudstvu, tužilaštvu, vojsci, službama sigurnosti i drugim državnim organima i službama u skladu sa nacionalnom strukturom stanovništva. Tražim od vas da hitno preduzmete odgovarajuće mere i otklonite sve prepreke koje ne dopuštaju Bošnjacima da koriste prava, koja im Ustav i zakon garantuju. Na kraju, u uvodu ove deklaracije navodi se, između ostalog da i narodni poslanici Narodne skupštine Republike Srbije proglašavaju ovaj dokument, aludirajući da svi narodni poslanici stoje uz ovu deklaraciju. Stranka Demokratske akcije Sancaka, neće podržati usvajanje ove deklaracije. Kao što sam rekao SDA Sandžak ne podržava donošenje ove deklaracije, mi ne stojimo iza ovog dokumenta, i ne možete isticati i predstvljati da svi narodni poslanici podržavaju ovu deklaraciju. U naše ime nemate pravo to da radite, hvala vam. 

MARINA RAGUŠ: Hvala vam. Vama je ostao još jedan minut, čisto da znate. Sledeća je gospođa Ivana Rokvić, izvolite, prijavite se. 

IVANA ROKVIĆ: Poštovani građani Srbije, poštovani narodni poslanici, Narodni pokret Srbije, Miroslava Mikija Aleksića će po pitanju predloga izmena zakona o naplati za javni medijski servis, glasati protiv, jer smatramo da je povećanje ove pretplate još jedan finansijski udaraca na već iscrpljene budžete naših građana. Namećete plaćanje pretplate za RTS, čiji je jedini posao da sprovodi kampanju SNS, da dok krši Ustav, krši Zakon o javnom informisanju i svakako obmanjuje građane. Preko 11 miliona evra mesečno otmete od građana Srbije za ovu pretplatu. Ne garantujete ničim da ćete objektivno izveštavati građane i mi ne znamo gde taj novac odlazi, jer i onda kad se otkriju finansijske malverzacije rukovodstva RTS, tada predmet u tužilaštvu stoji više od godinu dana, evo već nepomično. Na snazi je diktatorska cenzura za sve kritičare vlasti. Iskreno, zbunio nas je ovaj vaš predlog s obzirom da i mi i građani znamo koliko odlučno ste se borili dugi niz godina da ukinete ovu pretplatu. Podsetiću vas da ste 2012. godine, vašu predizbornu kampanju započeli upravo ovim rečima – predlog kako da građanima uštedimo jeste da ih lišimo suvišnog troška, ne plaćanjem i ukidanjem RTS pretplate. Da li ste tako rekli, gospođo Tabaković, ovo su vaše reči? Vi dolazite na vlast, ali pretplata ostaje. Milion ljudi tada je glasalo protiv vas i zašto oni ne mogu da vide i da čuju svoje predstavnike na ovoj televiziji. Kažite mi kada je poslednji put bilo koji opozicioni predstavnik gostovao na bilo kojoj emisiji, na ovoj televiziji, a da je to bilo van kampanje. Zašto nije moglo pre neki dan da se vidi Valjevo, Loznica, Arilje, Kosjerić, koje je sa svojim građanima ustalo protiv kopanja litijuma i vaše saradnje sa Rio Tintom. Ovde vidimo izjavu predsednika Vučića iz 2013. godine, koji kaže – RTS pretplata samo preko mene mrtvog. Predsednik, evo ga živ i zdrav, ali pretplata je ostala. Nešto kasnije plasira se sada već čuvena rečenica: " TV pretplata, kao što sam obećao građanima Srbije, biće ukinuta, jer ja ne pripadam onom tipu ljudi koji je 12 godina obmanjivao građane Srbije i bavio se samo marketinškim trikovima. To je moja obaveza i od nje neću odustati", kraj citata predsednika Republike. Ono što je interesantno, 2017. godine u vašim novinama "Kurir" izjava - ukidam RTS pretplatu, ulazi u superfinale najvećih laži SNS politike i predsednika Republike, i to glasovima čitalaca. Ako ste tada lagali građane, lažete ih i sada. Garantujete im neku zaštitu životne sredine, kao što ste ne tako davno garantovali da Srbe na KiM niko neće moći da lovi kao zečeve. Evo, svedoci smo svi da se dogodilo sve suprotno. Ignorišete ekološke posledice, ignorišete volju stanovništva i svoj lični interes i interes stranih korporacija stavljate ispred interesa sopstvenog naroda. Spremate se da nam nadvijete najveću opasnost nad Srbijom, i to preko čitavog prostora fronta Cerske bitke da izgradite nekakve rudnike. Narodni pokret Srbije vam to neće dozvoliti. Hvala. 

ANA BRNABIĆ: Hvala vam. Reč ima narodni poslanik Živan Bajić. Narodni poslanik Miodrag Linta ima reč. 

MIODRAG LINTA: Poštovana predsednice, uvaženi članovi Vlade Republike Srbije, poštovane koleginice i kolege narodni poslanici, Deklaracija o nacionalnim i političkim pravima i zajedničkoj budućnosti srpskog naroda jeste jedan od najvažnijih nacionalnih dokumenata kojim se šalje jasna poruka da su državni i nacionalni interesi temelj opstanka našeg naroda. Ono što posebno želim istaći i naglasiti da se ovom Deklaracijom afirmiše mir, da se odbacuju bilo kakvi sukobi, da ova Deklaracija nije usmerena protiv bilo koga, protiv bilo kog naroda i protiv bilo koje države. U njoj se jasno govori o poštovanju Dejtonskog mirovnog sporazuma, iako svi dobro znamo da su Republici Srpskoj na grub i neprihvatljiv način otete 83 nadležnosti. U njoj se takođe govori o potrebi i važnosti poštovanja Rezolucije 1244 i jasno se govori da su KiM neodvojivi deo Republike Srbije. Zbog toga su apsolutno neprihvatljive zlonamerne i nerazumljive reakcije iz političkog Sarajeva, odnosno neprihvatljivi napadi bošnjačkog i hrvatskog člana Predsedništva BiH, Denisa Bećirovića i Željka Komšića, koji govore da je ova Deklaracija tobože udar na Bosnu i Hercegovinu, udar na Dejtonski mirovni sporazum. Takođe, odbacujem i teze pojedinih kolega u Narodnoj skupštini Republike Srbije da ova Deklaracija ima za cilj nacionalnu dominaciju. To je jedna brutalna laž i upravo ova Deklaracija afirmiše ravnopravnost, afirmiše sve one temeljne vrednosti za koje se zalaže srpski narod i istovremeno poštuje da ta ista prava i vrednosti mogu da zastupaju i drugi narodi na prostoru zapadnog Balkana. U Deklaraciji se ističe potreba borbe za istinu o događajima 90-ih godina na prostoru bivše Jugoslavije i, naravno, borba za istinu o onome šta se zaista događalo u Srebrenici, ali ne samo jula 1995. godine, nego u čitavom periodu od 1992. do kraja rata. Ovom Deklaracijom se jasno šalje poruka i odbacuje se monstruozna laž da su Srbija i srpski narod tobože vodili agresorske, napadačke ratove, a da su drugi vodili tobože odbrambene i oslobodilačke ratove. Brojne činjenice govore upravo suprotno. U Deklaraciji se izražava pijetet prema svim žrtvama, bez obzira na nacionalnu ili versku pripadnost, ali istovremeno se govori o važnosti borbe za istinu o stradanju našeg naroda 90-ih godina prošlog veka na prostoru bivše Jugoslavije. Činjenice jasno govore da je sa područja današnje Hrvatske proterano više od pola miliona Srba, da je sa područja današnje Federacije BiH takođe proterano više od pola miliona Srba i da je sa područja KiM proterano oko 250 hiljada Srba i drugih nealbanaca, da je stradalo više desetina hiljada Srba na prostoru bivše Jugoslavije. Zbog toga je važno da Srbija vodi jednu sistematsku i plansku borbu za istinu o stradanju našeg naroda. Mislim da bi bilo dobro da imamo jednu posebnu državnu instituciju, memorijalni centar srpskih žrtava na prostoru bivše Jugoslavije koji bi se na jedan planski i sistemski način bavio ovim pitanjem. U Deklaraciji se govori o internacionalizaciji počinjenoga genocida nad srpskim narodom u zloglasnoj Nezavisnoj državi Hrvatskoj. Mislim da je važno da Skupština Srbije donese rezoluciju o osudi genocida nad Srbima, Romima i Jevrejima u NDH i da se osnuje memorijalni centar genocida nad srpskim narodom NDH, da se odredi dan sećanja na srpske žrtve genocida u NDH i da se započne jedna aktivna diplomatska politička borba za međunarodno priznanje genocida u NDH nad našim narodom, jer bez te činjenice nije moguće potpuno razumeti događaje iz devedesetih godina prošlog veka, koji su se dešavali na području bivše Jugoslavije. Posebno je važno da se, između ostalog, u Deklaraciji govori da će Srbija i Republika Srpska nastaviti da snažno podržavaju srpske povratnike u Federaciji BiH. Ja želim da se zahvalim Vladi Republike Srbije koja je u prethodnom periodu preduzela niz konkretnih mera sa ciljem pomoći srpskim povratnicima Federaciji BiH, a posebno u četiri opštine gde su Srbi većina ili značajna apsolutna ili relativna većina. Dakle, to su Drvar, Glamoč, Grahovo i Petrovac. Srpski narod u Federaciji BiH se nalazi u veoma teškoj situaciji. Federalne i kantonalne vlasti krše jedan od temeljnih principa Dejtonskog sporazuma, princip zapošljavanja Srba u državnom i javnom sektoru. Takođe, Srbi u Federaciji BiH žive u selima bez dobrih puteva, bez vode, bez struje, bez ambulanti, bez mobilne mreže, bez prodavnica. Srbi u Federaciji BiH su nažalost građani ne drugog, nego petog reda. Ono što posebno ističu naši zemljaci sa tog područja jeste važnost i značaj regionalnog puta Glamoč - Drvar. To je put dužine oko 60 kilometara. Svega nekoliko kilometara je asfaltirano, oko 17 kilometara je makadam, a oko 40 kilometara je deo puta gde je bio asfalt koji je sada potpuno uništen. Naši zemljaci iz zavičajnog udruženja sa tog područja apeluju na Vladu Republike Srbije da pomogne asfaltiranje ovog veoma važnog puta, koji je jedan od ključnih preduslova opstanka našeg naroda na tom području i jedan od ključnih preduslova razvoja poljoprivrede, stočarstva i pčelarstva na tom području. Takođe, veoma je važno, i to ističem u prvi plan, da se asfaltira put federalni Drvar – Istočni Drvar. Naime, svakodnevno više od 100 naših zemljaka putuje iz Istočnog Drvara u federalni Drvar na posao ali, nažalost, gotovo u nemogućim uslovima pokušavaju da pređu taj put, jer je put u katastrofalnom stanju. Ono što bi bilo dobro jeste da se deklaracija dopuni sa nekoliko stvari. U deklaraciji se ne govori o pomoći srpskim povratnicima u Hrvatsku. Mislim da bi bilo važno da imamo jednu posebnu tačku vezano za naš narod koji živi i na krajiškom području i u hrvatskim gradovima, ali nažalost sve ih je manje i manje. Hrvatska vodi jednu plansku politiku diskriminacije preostalih Srba u Hrvatskoj. Sve ono što sam govorio za položaj Srba u Federaciji BiH važi i za položaj Srba u Hrvatskoj. Dakle, na krajiškom području, hrvatska sela, vidite elektrifikaciju, dobre puteve, vodovod, prodavnice, mobilnu mrežu, a onda kada idete dalje naiđete na sela bez dobrih puteva, bez vode, vez struje, bez mobilne mreže, bez prodavnica, bez javnog prevoza, onda znate da ste ušli u srpska sela. To je nažalost jedna realnost, iako se Hrvatska obavezala, kad je ušla u EU, da će nastaviti da radi na ravnomernom razvoju svih njenih delova, uključujući i krajiško područje i područje u kojima živi preostali srpski narod. Drugo važno pitanje koje nije istaknuto u deklaraciji, a mislim da je od suštinskog značaja, to je pitanje otetih imovinskih, stečenih statusnih prava preko milion proteranih Srba sa područja današnje Hrvatske , Federacije BiH i preko 250 hiljada Srba i drugih nealbanaca sa područja Kosova i Metohije. Često govorim o važnosti jednog trećeg međunarodnog sporazuma, pored Dejtonskog mirovnog sporazuma, pored Rezolucije 1244, a to je Bečki sporazum o sukcesiji koji je potpisan 2001. godine u Beču od strane predstavnika država koje su nastale na prostoru bivše Jugoslavije. Taj Sporazum je ratifikovan u svim parlamentima, dakle i u parlamentu Slovenije, Hrvatske, BiH, tadašnje Savezne Republike Jugoslavije i Makedonije i po međunarodnom pravu, po ustavima tih država, taj Sporazum ima jaču pravnu snagu od svih domaćih zakona. Bečki Sporazum o sukcesiji ima sedam aneksa. Suštinski je važan za građane, za pravna lica, za naše firme koje su imale ogromnu imovinu u Hrvatskoj. Aneks 7. tog Sporazuma - privatna svojina i stečena prava. U njemu se jasno kaže da svim građanima i pravnim subjektima moraju biti zaštićena i vraćena prava koja su imali na dan 31. decembra1990. godine, a svi ugovori, a bilo ih je mnogo, koji su sklopljeni pod pritiscima i pretnjama, moraju biti proglašeni ništavnim. Važno je kao država da insistiramo na poštovanju Bečkog Sporazuma o sukcesiji i, ponavljam, posebno Aneksa G tog sporazuma, koji nazivam Biblijom svih prognanih Srba i svih drugih oštećenih građana, jer imali smo dosta građana Srbije koji nisu rodom i poreklom iz tih krajeva, ali su do 1991. godine sagradili vikendice i kuće na jadranskoj obali i sada imaju problema kako da vrate svoja oteta imovinska i stečena prava. Još bih samo ukratko rekao nekoliko važnih činjenica. Imamo konstantni progon časnih srpskih boraca koji su se borili za svoj narod i državu od strane pravosuđa u Zagrebu, Sarajevu i Prištini. Dakle, to nisu nezavisna, to nisu nepristrasna pravosuđa. To su etnički motivisana pravosuđa u funkciji državnih antisrpskih politika u Zagrebu, Sarajevu i Prištini. Važno je da Srbija stane iza srpskih boraca, da im pruži svu stručnu, pravnu i finansijsku pomoć. Oni nisu vodili privatne ratove, država treba da ih na svaki način pomogne da se brane u montiranim sudskim procesima koje, ponavljam, pokreće pravosuđe u Zagrebu, Sarajevu i Prištini. Važno je da naše Tužilaštvo za ratne zločine pokrene, konačno, postupke za masovne, planske i brojne zločine nad našim narodom koji su počinjeni od strane hrvatskih, muslimanskih i albanskih paravojnih i vojnih formacija i nad našim ratnim zarobljenicima i nad našim civilima. Činjenica je da se zločin desio na svim stranama. Sada imamo nažalost jedan narativ, jednu matricu da se samo poštuju muslimanske, odnosno, bošnjačke, hrvatske i albanske žrtve, da se njima odaju počasti, a da se srpske žrtve omalovažavaju, ponižavaju i guraju u drugi plan. Upravo sudskim postupcima bi jasno pokazali koliko su bili masovni zločini nad našim narodom devedesetih godina na prostoru bivše Jugoslavije. Važno pitanje koje me svakodnevno pitaju moji zemljaci, krajiški borci, da Srbija konačno prizna sve pripadnike vojske i policije Republike Srpske Krajine za čitavo vreme rata u dvostrukom trajanju. To su ljudi koji su se časno, čestito i hrabro borili za svoj narod i državu protiv proustaškog režima Franje Tuđmana i krajnje je vreme da država prizna njihovu časnu i čestitu borbu. Stambeno pitanje. Želim da se zahvalim predsedniku Vučiću koji je avgusta prošle godine jasno rekao, prilikom dodele ključeva prognaničkim porodicama koji su dobili stanove u beogradskom naselju Ovča, da će Vlada Republike Srbije do 2028. godine da reši stambeno pitanje za još oko osam hiljada prognaničkih porodica iz Hrvatske, Federacije BiH, da se reši stambeno pitanje svih prognanih Srba i svih drugih nealbanaca sa područja Kosova i Metohije. Apelujem na Komesarijat za izbeglice da konačno raspiše četiri javna poziva za stanove, za građevinski materijal za one porodice koje nisu završile svoje kuće, za seoska imanja, za montažne kuće, da se ti javni oglasi objave na RTS, na „Hepiju“, na „Pinku“ i drugim televizija sa nacionalnom frekvencijom, da svi ti ljudi konačno konkurišu, da četiri komisije urade konačne liste i da se u skladu sa obećanjem predsednika Vučića ovo pitanje završi do 2028. godine. Konačno, imamo takođe dve i po do tri hiljade vojnih beskućnika. To su naši borci koji su se borili 90-ih godina za svoj narod i državu. Oni su i dalje podstanari, punih 30 godina. Apel na Ministarstvo odbrane da odradi poseban kontingent stanova i da se reši njihovo stambeno pitanje. To su ljudi koji su zašli u sedmu, osmu, pa i devetu deceniju života, ne mogu više da dignu kredite i treba se naći jedno ljudsko rešenje da konačno reše svoje stambeno pitanje, a ne da žive po šupama, prostorijama, u kasarnama itd. To su neka pitanja koja su važna, koja nisu u deklaraciji, ali ponavljam još jednom – ta pitanja treba staviti na dnevni red, treba odrediti mere, aktivnosti da se ona rešavaju u narednom periodu. Želim još jednom, na kraju, da izrazim svoju punu podršku deklaraciji o nacionalnim i političkim pravima i zajedničkoj budućnosti srpskoga naroda. Apelujem na sve poslanike da podrže tu deklaraciju, jer ponavljam – ona je temelj opstanka našeg naroda u narednom periodu. Hvala. 

ANA BRNABIĆ: Hvala vam. Reč ima ministar Irena Vujović. 

IRENA VUJOVIĆ: Poštovani građani Srbije, malopre smo videli zabrinutost vezanu za odgovor na Bernsku konvenciju. Dakle, rok do 31. jula, odnosno po žalbi. Želela bih da vas samo obavestim da mi sve obaveze ispunjavamo u vezi sa izjašnjavanjem na žalbe koje su pokrenute od Sekretarijata Bernske konvencije i da svakako po pitanju Homolja, a za šta nam je rok 31. juli. Daćemo odgovor, a pre svega on glasi da nema odobrenja za eksploataciju na toj lokaciji i samim tim nema opasnosti po životnu sredinu. Takođe, u tom izveštaju ćemo iskazati koji su i rezultati kvaliteta vode koji su rađeni, dakle, nekoliko puta i svakako ćemo najaviti, odnosno predočiti da će u trećem kvartalu ove godine ići redovna inspekcija u kontrolu. Što se tiče životne sredine, kao i u ovom slučaju, tako i u slučaju „Rio Tinta“, još jednom da istaknem, bićemo beskompromisni kada je ona u pitanju kako bi sačuvali zdravlje ljudi, ali tako sam sigurna da možemo da napravimo balans između razvoja Srbije i očuvanja životne sredine. Dakle, takođe i pored ovoga se pominjalo, opet se govorilo o litijumu, opet smo čuli o gomilu optužbi i plašenja građana bez činjenica i argumenata i pošto su do sada pojedini poslanici sto puta do sada sigurno izgovorili laži o tome, meni nije teško da sto puta izgovorim istinu, dakle, da nećemo ništa raditi do trenutka dok se ne predaju studije o proceni uticaja na životnu sredinu koje čekamo i onda ćemo moći da vidimo da li postoji negativnog uticaja na životnu sredinu. Ukoliko postoji, niko neće dati saglasnost na taj projekat ispred Vlade Republike Srbije ili bilo koje druge institucije. Stoga, građani Srbije, možete da se okupljate, možete da govorite o nekim strahovima i pretpostavkama i šta bi bilo kad bi bilo, ali ja vas uveravam da se ništa još ne radi i da ne pristajemo na realizaciju projekta bez poštovanja najviših ekoloških standarda, dakle, i nemojte da diskutujemo o stvarima koje ne postoje, pošto su to pojedini narodni poslanici dali sebi za pravo. Još jednom, naš imperativ je očuvanje životne sredine i zdravlja ljudi i mi se trudimo da popravimo standard i kvalitet životne sredine u celoj Srbiji kroz razne druge projekte, dakle kao što su regionalni centri, izgradnja kanalizacione mreže, izgradnja postrojenja za preradu otpadnih voda, a kasnije mogu sve i da vam kažem gde se radovi odvijaju u ovom trenutku širom Srbije. Hvala vam. 

ANA BRNABIĆ: Hvala vam. Reč ima narodni poslanik Biljana Đorđević. Izvolite. 

BILJANA ĐORĐEVIĆ: Narodna poslanica. Poštovana predsedavajuća, koleginice i kolege, građanke i građani, uvaženi gosti, ja nemam mnogo vremena pa ću odmah krenuti na stvar. Imam problem sa time da umesto da gradimo naciju tako što omogućujemo građanima da budu potpuno suvereni, dakle, mi suzbijamo njihovu suverenost tako što krademo narodne inicijative, tako što krademo njihovu volju građana, tako što urušavamo institucije koje bi trebalo da budu produžene ruke te suverenosti, nemamo podelu vlasti, a sad sve više nećemo imati gotovo ni jednu nezavisnu instituciju. Zato Zeleno – levi front neće glasati za Predlog da se u trećem mandatu za guvernerku Narodne banke Srbije izabere Jorgovanka Tabaković. To je žena koja je dokazana plagijatorka doktorskog rada u jednom maniru novokomponovane naprednjačke elite koja, prosto ne znam zašto insistira na tome, dok to rade i ovi izvorni naprednjaci i konvertiti. Žena koja preko 12 godina upravlja Narodnom bankom koja bi trebalo da bude nezavisna institucija, a ona je za to vreme bila i zamenica predsednika vladajuće stranke, sada i članica predsedništva, navodno ne obavlja stranačku funkciju ali kad god predsednik Srbije kaže da nešto treba da se uradi ona to uradi. Dakle, ne uliva nam nikakvo poverenje da ona upravlja ovom institucijom u interesu građana, a ne u interesu političke partije kojoj pripada i zarad političkog profita. Pa, evo nekih od primera. Dakle, umesto da vodi računa o tome da primenjuje instrumente koji su na raspolaganju na vreme u pravom trenutku da ne bismo imali jednu od najvećih inflaciju u Evropi, kakvu smo imali u prethodnom periodu, dakle ona čeka da prođu izbori recimo trećeg aprila 2022. godine da bi povećala kamatne stope radi obuzdavanja inflacije. Ili recimo, onda kada je SNS već prebacio birače da ne kažem ministre ne spominjemo to pitanje, dakle, pre decembarske izbore, ona privremeno ograničava kamatne stope na stambene kredite građanima koji su korisnici prvog stambenog kredita, dakle, tik pre decembarske izbore da bi zadovoljila neko biračko telo. Dakle, tajminzi kada ona bira da nešto radi zašto mi onda imamo inflaciju koja je veća nego što bi moralo da bude, zašto traje duže nego što bi moralo da bude, zašto su onda kao posledice toga cene hrane gotovo se izjednačile sa cenama hrane u EU, a naša primanja nisu nikako blizu toga, njena možda jesu, ali običnih građana najsiromašnijih koje te cene hrane najviše pogađaju svakako nisu? Za sve to vreme ne samo što ona ne suzbija i zauzdava inflaciju, ono što je do nje, naravno ne kažem da je sve do nje, kada je mogla već ona, zamislite, za inflaciju krivi krompir, šargarepu, ove godine kupus. To je razlog zašto mi nećemo, jedan od razloga zašto nećemo glasati za nju. Međutim, danas na dnevnom redu imamo i izbor predsednika Fiskalnog saveta, kao i izveštaj ovog organa za 2022. i 2023. godinu. Imamo bojazan da će ovo biti jedno urušavanje nezavisne institucije koja je u prethodnom periodu uradila vrlo važna izveštaje. Žuljala je ministra finansija i Vladu. Neke od tih izveštaja ću sada za sam kraj spomenuti. Tiču se i ove tačke dnevnog reda, brojnih zaduženja. Dakle, Izveštaj o novom modelu upravljanja javnim investicijama koji je vrlo destruktivan po našu zemlju. Samo kratko da kažem, recimo, tu se kaže kako nije jasan odabir prioriteta i opravdanost velikih investicionih projekata, ne ulaže se dovoljno u infrastrukturu, zaštitu životne sredine i obrazovanje. 

ANA BRNABIĆ: Isteklo vam je vreme. Privodite kraju.

BILJANA ĐORĐEVIĆ: Dakle, ni blizu onoga što su potrebe građana. Cena se ne obrazlaže. Odabir proizvođača ide ka stranim preduzećima i izuzimaju se iz opšte zakonske regulative. Zahvaljujem. 

ANA BRNABIĆ: Hvala. Reč ima narodni poslanik Vesna Nedović. 

VESNA NEDOVIĆ: Zahvaljujem, predsednice Skupštine. Danas smo svedoci istorijskog događaja usvajanja deklaracije i ona nije samo formalni akt, već temelj koji se postavlja za našu zajedničku budućnost sa ciljevima koji su od presudnog značaja za naš narod. Poseban osećaj sreće i ponosa ispunjava naša srca jer ovaj događaj označava jačanje veze između Republike Srpske i Srbije. Naš narod iako razdvojen ostaje neraskidivo povezan duhovno i kulturno. Srbija je dom za sve Srbe u svetu, mesto gde se svako oseća prihvaćenim i voljenim. Ponosni smo na našu toleranciju i suživot sa drugima jer verujemo da u različitosti leži snaga koja nas obogaćuje i čini boljima. Najvažniji cilj deklaracije je jačanje nacionalnog jedinstva srpskog naroda. Ona potvrđuje našu nepodeljenu kulturnu, istorijsku i jezičku povezanost. Ovo je ključno za očuvanje našeg identiteta i jačanje naše zajedničke sposobnosti da odgovorimo na izazove. Deklaracija predstavlja temelj za dublju političku saradnju između Srbije i Republike Srpske. Zajednički nastup o regionalnim i globalnim pitanjima, kao i unapređenje međusobne saradnje, što je ključ za stabilnost i prosperitet naših naroda. Ekonomski ciljevi deklaracije su veoma značajni za obe strane. Ona podstiče zajedničke ekonomske inicijative, otvaranje novih radnih mesta i poboljšavanje životnog standarda građana. Deklaracija je veoma važna za kulturu i obrazovanje. Ona podstiče razvoj kulturnih vrednosti i unapređuje obrazovne programe koji čuvaju našu zajedničku baštinu. Ovo je važno za očuvanje identiteta budućih generacija. Inicijativa, upornost i borba Aleksandra Vučića za donošenje ove deklaracije su od izuzetnog značaja. Njegova vizija i zalaganje omogućili su nam da se okupimo oko zajedničkih ciljeva i vrednosti. Posvećenost ovoj ideji postavila je temelje za našu stabilnu i prosperitetnu budućnost. Deklaracija šalje snažnu poruku jedinstva, odlučnosti i spremnosti da zajedno gradimo bolju budućnost. U njoj vidimo putokaz ka stabilnoj, prosperitetnoj i sigurnog budućnosti za naše narode koje ni administrativna granica ne može razdvojiti. Još nešto što moram da kažem je važno a to je da naša snaga leži u jedinstvu, poštovanju različitosti i u prepoznavanju vrednosti svakog pojedinca bez obzira gde živi i koje obrazovanje je stekao i to je za sve nas u SNS jako važno. Nažalost, suočavamo se sa konstantnim napadima i ponižavanjem od strane opozicije. Naši politički protivnici često nazivaju naše glasače neobrazovanim, krezubim, ljudima sa malim mozgovima, tvrdeći da ne prepoznaju prave vrednosti. Takva retorika nije samo nepristojna, već je i opasna, ona stvara duboke podele i širi mržnju. Još je strašnije od opozicije da se ne libi da targetira porodicu predsednika Aleksandra Vučića, uključujući i njegovu decu. Agresivni pojedinci obuzeti mržnjom smatraju da su predsednikova deca legitimna meta napada. Ovo je napad na sve, na naše porodice i na našu decu. Posebno su uznemirujuće izjave koje pozivaju na nasilje i mržnju. Čuli smo da se Danilo Vučić zatvori u rudnik i tušira uranijumom. Ovo nisu samo reči, ovo su direktni pozivi na nasilje sa strašnim posledicama, opravdavanje kletve ili, kako kažu, plemenite izjave da će Alah suditi Aleksandru Vučiću, pominjući decu i unuke, primer je koliko neki ljudi mogu nisko pasti. Ovde se ne radi o političkom neslaganju, ovde se radi o dehumanizaciji i demonizaciji protivnika. Mi iz Srpske napredne stranke zalažemo se za Srbiju u kojoj će svako dete biti zaštićeno, gde će građani biti poštovani bez obzira na to gde žive i za koga glasaju. Naša misija je da gradimo bolju, pravedniju, jedinstveniju Srbiju za sve. Hvala vam na pažnji. Živela Srbija. 

ANA BRNABIĆ: Hvala. Reč ima Sonja Pernat. Izvolite. 

SONJA PERNAT: Hvala, predsednice. Poštovani građani i građanke, za vreme trajanja samo jedne sednice zaduženi smo tri milijarde evra i, da stvari nazovemo pravim imenom, ovde je sporno što je sve potpuno netransparentno i što oni koji će sutra vraćati te kredite apsolutno ništa ne znaju kakvi se to kineski krediti plasiraju, a još manje znaju o nekoj od tačaka dnevnog reda, recimo, šta se to krije iza nečistog projekta „Čista Srbija“. Izgradnja kanalizacione infrastrukture i sistema za preradu otpadnih voda realizovaće se putem kineskih kredita i kažete – angažovaćete ne srpske, nego kineske kompanije. Gospodo naprednjaci, najveća degradacija životne sredine desila se upravo od strane tih kineskih kompanija. Pogledajte Bor, pogledajte Zrenjanin, Smederevo, Majdanpek. I sada hoćete da nas ubedite da treba da platimo nekome koji nema apsolutno nikakve reference u domenu prečišćavanja otpadnih voda i onda nam kažete – ti koji zagađuju našu životnu sredinu sutra će o istima da se brinu. Mi licemerni? Ja veću ironiju od ove zaista nisam videla, ja mogu da razumem da ne možete da izgradite metro, ali da vam za kopanje kanalizacije treba tri milijarde evra i da ćete građane da ojadite za tri milijarde evra, to zaista ne mogu da shvatim. Mi iz Zrenjanina, ja imam potpunu kompetenciju da vam to kažem, zato što se sve radi mimo dostupne javnosti, nekim vašim dilovima, pogodbama, ne uključujete struku, bez javno dostupne dokumentacije, nijedan projekat ne može da bude uspešan a da ga ne prati korupcija, to je srž svega. Ja imam potpunu kompetenciju da vam to kažem, jer ja dolazim iz Zrenjanina, gde ste ceo grad žrtvovali zarad prljave industrije. Vi ste nas Zrenjanince žedne preko vode preveli. Mi nemamo ispravnu pijaću vodu, a 20.000 evra dnevno moji Zrenjaninci troše na vodu, zato što je neko kapitalizovao na tuđoj muci. Gospodo naprednjaci, kod nas se i bebe kupaju deset puta većom koncentracijom arsena, a pitajte gospodina Lončara šta se dešava kada se u organizmu akumulira arsen. Dešava se onkologija. Gospođo Brnabić, lično ste bili u Zrenjaninu i obećali ste fabriku vode i rekli ste da ćete rešiti te neke probleme, međutim, ništa od toga nije rešeno, čak je i Zrenjanin postao jedini grad gde distribuciju pitke vode može da vrši strani investitor. Dakle, obećali ste, a niste rešili, a onda ste ovde rekli – istina je jedina vrednost. Šta je ovde istina, a šta je vrednost? Zar moji građani Zrenjanina za vas nemaju apsolutno nikakvu vrednost? Isto se dešava i sa Projektom „Čista Srbija“. Gospodine Vesiću, vi ste potpisali taj projekat. Zrenjanin nije mapiran na Projektu „Čista Srbija“ samo zato što ste pre dve godine taj posao za preradu otpadnih voda dali ad hok nekoj firmi iz Ujedinjenih Arapskih Emirata i naravno da nikada nismo dobili fabriku za preradu otpadnih voda, ali negde to je vaš manir, da uzmete novac građanima, da nas zadužite, a da nikad ne dobijemo ono za šta je namenjen taj novac. Ali smo zato dobili „Linglong“, investiciju od nacionalnog značaja, koja niče bez integrisane studije o proceni uticaja na životnu sredinu. Dakle, može, vidite da može. Niste mogli da rešite problem Fabrike pijaće vode, a hoćete da kopate litijum. Vi ste sto hektara najplodnije zemlje dali strancima, 85 miliona evra subvencija za podržavanje radnih mesta, gde su suspendovani zakoni Srbije i gde, gospođo Brnabić, od plate ljudi ne žive, nego preživljavaju i rade, verujte mi, u izuzetno teškim uslovima. I to nikako ne možemo nazvati da je to nacionalni interes. Ti se ljudi tamo jako muče. Nema govora da ste podigli ekonomiju, kao što obećavate sa „Rio Tintom“. Zrenjanin, neumoljivi su podaci koji kažu da zarada u Zrenjaninu je ispod republičkog i pokrajinskog proseka. I sad mi treba da vam verujemo da će sve biti u redu kada je u pitanju „Rio Tinto“, a toliko ružnih primera ima oko nas. Zrenjanin je paradigma kako se vi ponašate prema građanima Srbije. Kažete – radićete sve po ekološkim standardima i zakonima. Po kojim? Pa vi ste jesenas hteli da umanjite takse zagađivačima voda, što bi doslovce, građani, značilo da su pripremali set koruptivnih zakona koji će da nas truju za džabe u okviru zakona koji su oni doneli. Dakle, sve radite u korist stranih investitora, a ništa u korist građana. Poručite šefu da je vrhovni vođa, a to je narod, ustao i, kako vi kažete, predaja nije opcija. Ja mislim da ovaj narod ne prihvata izdaju. Hvala vam. 

ANA BRNABIĆ: Hvala. Reč ima narodni poslanik Milenko Jovanov. 

MILENKO JOVANOV: Malo je pretenciozno kada neko ko u koaliciji sa sedam drugih stranaka u Zrenjaninu dobije 17% predstavlja se da govori u ime svih Zrenjaninaca. Dakle, može da govori u ime tih 17%. Doduše, kad podele to, koliko mu to dođe? Sedam stranaka, 17%, to mu dođe nešto manje od 3%, po 2,5% dobije svako. Toliko vrede, ali govori u ime svih. Sa druge strane, čuli ste najstrašnije optužbe na to šta radi SNS i Aleksandar Vučić Zrenjaninu. Ta lista je dobila skoro 58% glasova. Znači, 57,98%. To vam je to. Tako narod u Zrenjaninu gleda na to ko šta vredi i ko šta zna, ko šta može itd. Budući da ni pet para građani Zrenjanina nisu dali na ovakve tirade, nema smisla ni ja dalje da gubim vreme. Hvala. 

ANA BRNABIĆ: Hvala vam. Reč ima narodni poslanik Nebojša Bakarec. Izvolite. 

NEBOJŠA BAKAREC: Hvala vam. Poštovane dame i gospodo narodni poslanici, poštovani građani, poštovana predsednice Skupštine, mnogo su vas kritikovali, potpuno neopravdano. Ja moram da kažem, potpuno objektivno, vi ste uzdigli instituciju Skupštine na najviši mogući nivo, podigli ste nivo tolerancije, pomirljivosti i dijaloga u ovoj Skupštini i zbog toga vam odajem počast i hvala vam. Nešto ću reći kratko o deklaraciji o zaštiti nacionalnih interesa, političkih prava i zajedničkoj budućnosti srpskog naroda i tom deklaracijom predsednik Vučić, državnik Vučić gradi temelje srpstva. Znači, govoriću o suštini deklaracije, o njenom značenju. Dakle, vraćamo se samima sebi i svojoj suštini, vraćamo se sebi kao narodu. Predsednik Vučić postavlja osnove za budućnost, za jačanje srpstva, za jače povezivanje Srba. Kao što je predsednik Vučić tokom 12 godina uspostavio kulturu sećanja, koju nismo imali do 2012. godine i koju sada širimo, uzdižemo, institucionalizujemo i produbljujemo, tako sada predsednik Vučić ide korak dalje, povezuje dve republike Srba. Vučić od 2012. godine uspostavlja naše izgubljeno samopoštovanje i povezanost Srba i kultura sećanja su bili namerno skrajnuti, potisnuti, u rasrbljavanju koje je trajalo prvo od 1945. do 1990. godine i potom od 2000. do 2012. godine. To što Vučić radi izgleda lako, ali radi se u stvari i o strategiji sa velikim, da kažemo „S“. Vučić povezuje Srbe na Balkanu i u svetu, umesto da ih razvezuje kao vlast i do 2012. godine. Nema ničeg spornog u Svesrpskom saboru i u ovoj deklaraciji, Srbija nikoga ne ugrožava i deklaracija smeta onima koji mrze Srbe, koji mrze jaku Srbiju. Srbiju mrze iz pojedinih zemalja regiona, Srbiju mrze antisrbi iz Srbije, nekima sa zapada smeta jaka Srbija. Svi oni žele posvađane Srbe, rasrbljene Srbe, žele slabu Srbiju bez identiteta amorfnu, bezobličnu Srbiju. Vučić i SNS su brana tome. Svesrpski sabor i deklaracija znače da sami želimo da gradimo svoju budućnost, da sami pišemo svoju istoriju, a istorijski procesi nisu nepovratni. Potrebna je volja, upornost i vreme. Onako kako smo gubili sve to što smo gubili kroz vekove, onako kako se sužavao naš prostor, onako kako se sužavalo srpstvo, tako može i da se proširuje. I, već 12 godina mi pobeđujemo zahvaljujući predsedniku Vučiću i sve to Vučić radi isključivo na miran način. Sve što ćemo raditi ubuduće, radićemo isključivo na miran način. Srbi će se povezivati mirno, Srbi će jačati mirno, Srbi će se uzdizati mirno. Svesrpski sabor i Deklaracija su osnov za to. Kultura sećanja je osnov za to. Demografsko jačanje je osnov za to. Ekonomski jaka Srbija je osnov za to. Da ponovim Vučić povezuje Srbe, prvo povezuje Srbe iz dve Republike Srba, potom te Srbe povezuje sa Srbima i Crne Gore, Hrvatske i Makedonije. Uzdizanjem Srbije koja traje 12 godina, Vučić pokazuje Srbima iz okruženja kako izgleda uspeh? Kako izgleda jaka Srbija? Epidemiološko rečeno, Vučić zaražava Srbe van Srbije virusom uspeha, jedinstva i sloge. Pokazuje im da je sve moguće kada si uspešan, ujedinjen, miroljubiv, asirtivan i uporan. Za kraj, Svesrpskim saborom i deklaracijom, Vučić jača naravno ugroženu Republiku Srpsku, pokazuje Republici Srpskoj da je ispravan samo konstruktivan put, samo pomirljiv put naravno i saborom i deklaracijom jača i Republiku Srbiju. Najbolje u deklaraciji je to što niko ne može da joj pronađe bilo kakvu manu i slabost i u deklaraciji nema ničega što ugrožava druge. Dakle, kao što svetske institucije Komonvelt i Frankofonija ne ugrožavaju nikoga, a povezuje narode, tako mi srpski Komonvelt neće da ugrožava nikoga. Podsećam sve poslanike da reč Komonvelt znači zajednička dobrobit. Dakle, Srbi imaju pravo na srpski Komonvelt, na srpsku, zajedničku dobrobit, mrzitelji Srbije su navikli na slabu i nejedinstvenu Srbiju, pa mrze sve drugo. Jaki i jedinstveni Srbi nikoga ne ugrožavaju, Svesrpski sabor i deklaracija su strateški temelj koje Vučić polaže za naredne decenije. Živelo srpstvo! Živela Srbija, živeli! Živeo Vučić! Hvala vam. 

ANA BRNABIĆ: Hvala vam poslaniče. Reč ima narodni poslanik Ana Eraković. Izvolite. 

ANA ERAKOVIĆ: Poštovane građanke i građani Republike Srbije, danas na dnevnom redu je i Predlog zakona o izmenama Zakona o posebnim uslovima za realizaciju projekta i izgradnje stanova za pripadnike snage i bezbednosti. Šta Narodni pokret Srbije ukazuje, jeste da se ovim predlogom izmena ograničava pravo svojine i pripadnicima snaga bezbednosti koji su već zaključili ugovore 2018. i 2019. godine. Naime, oni su zaključili ugovore po uslovima koji predviđaju taj zakon iz 2018. i podzakonskim aktima zaključili ugovor o kupoprodaji stanova, isplatili kupoprodajnu cenu i upisali se kao jedini i isključivi vlasnici stanova. Šest godina kasnije, Vlada Republike Srbije predlaže nove izmene i dopune kojima se ograničava pravo svojine koje je Ustavom zagarantovano pravo. Zatim, predviđa se retreaktivnost koja je Ustavom zabranjena, osim u pojedinim slučajevima kada to zakonom mora da bude obrazloženo, kada postoji opšti javni interes i nalaže se direktan upis u katastar zabrane izdavanja i davanja na korišćenje stanova bez prethodne saglasnosti vlasnika stana. Žao mi je što nije tu predsednik Vlade da nam objasni na koji način i po kom pravnom osnovu bi se izvršila ta zabeležba. Narodni pokret Srbije smatra da je ovim predlog trebalo da se izmene kriterijumi za dobijanje stanove za pripadnike bezbednosti koji tek treba da konkurišu, a ne jedni kriterijumi da budu brzi prsti, pa tako četvoročlana porodica dobije stan od 46 kvadrata, pa mora da uzima veći stan i da iznajmljuje i da plaća troškove za oba stana. Tako da ukoliko ovaj predlog stupi na snagu, mogu samo da kažem s obzirom da je u suprotnosti sa Ustavom, imaće advokati pune ruke posla, a i sudovi. Hvala vam. 

ANA BRNABIĆ: Hvala vam. Reč ima narodni poslanik, Hadži Milorad Stošić. 

HADŽI MILORAD STOŠIĆ: Poštovana predsedavajuća, predsednice Skupštine, uvaženi članovi Vlade sa saradnicima, poštovani predstavnici državnih institucija, dame i gospodo narodni poslanici, poštovani građani Srbije, na samom početku ove sednice istakao bih da će poslanička grupa PUPS, poljoprivrednika, proletera Srbije PUPS - Solidarnost i pravda u danu za glasanje podržati ove predloge dnevnog reda i glasati za. Iako sama po sebi ne predstavlja zakonsko rešenje koje neposredno uređuje svakodnevni život naših građana, od paketa tačaka dnevnog reda, prva tačka, odnosno Deklaracija o zaštiti nacionalnih i političkih prava i zajedničkoj budućnosti srpskog naroda svakako se izdvaja po svom značaju. Većina nas koja se odazvala pozivu dvojice predsednika da prisustvujemo skupovima u okviru dana saborovanja, mogla je i lično da se uveri da se radilo o jednoj veličanstvenoj manifestaciji državnih predstavnika, crkvenih velikodostojnika i kulturnih poslanika dve matične srpske države, kao i predstavnika Srba iz regiona i rasejanja. Takođe, mogla je da se uveri da su nijednim gestom nije nastojalo da se povredi ili uvredi bilo ko lično ili bilo koja susedna država ili narod. U istom takvom tonu sročena je i ova deklaracija. Više njenih tačaka jasno je ukazano na strateške pravce povezivanja naših naroda ma gde on bio. Mislim da je posebna snaga ovog dokumenta što su u njemu date i konkretne smernice za zajedničke nacionalne projekte koji se moraju završiti u bliskoj budućnosti u najrazličitijim oblastima. Od zajedničkog obeležavanja važnih nacionalnih praznika, preko standardizacije srpskog jezika, izgradnje spomen kompleksa sećanja na Jasenovačke žrtve u Donjoj Gradini do usaglašavanja planova poljoprivredne proizvodnje. Naša poslanička grupa u Narodnoj skupštini, ali i svi članovi naše stranke u ostalim organima vlasti će u tim predstojećim aktivnostima svakako pružiti punu podršku ovoj deklaraciji. Od ostalih klasičnih zakonskih rešenja moje interesovanje kao nekadašnjeg profesionalnog vojnog lica najviše je pobudila treća tačka dnevnog današnjeg reda, odnosno Predlog zakona o izmenama i dopunama Zakona o posebnim uslovima za realizaciju projekta izgradnje stanova za pripadnike snaga bezbednosti njima se detaljnije razjašnjavaju pojedine situacije u slučaju raskida ugovora o kupovini ovakvih stanova i metodologiji obračuna tržišne vrednosti tih stanova. Mislim da tu nema ničeg spornog. U tom smislu ja ću u ime naše poslaničke grupe PUPS- Solidarnosti i pravda ponoviti svoje ranije zalaganje da se ovaj program stanogradnje proširi i na ostale stručnjake i mlade bračne parove u gradovima, ali zašto da ne i u selima. Mi vidimo da je Ministarstvo za brigu o selu pomoglo da se useli preko 3.000 kuća u našim selima sa preko 12.000 osoba među njima sa velikim brojem dece. Želim da skrenem pažnju da mi u dosta slučajeva imamo mlade ljude na selima koji žele da u njima ostanu i da se bave poljoprivredom, ali istovremeno žive u relativno starim, pa i u dotrajalim, neuslovnim, odavno amortizovanim kućama. Zašto se onda ne bi i za njih napravila neka vrsta programa obnove ili izgradnje novih kuća kroz kreditiranje ili dodelu građevinskog materijala uz određene obaveze bavljenja poljoprivrednom proizvodnjom i uslovima života i rada na selu. To su samo neka od razmišljanja, a svakako da svaku mogućnost da država pomogne mladim ljudima da dođu do svog stambenog prostora treba podržati. U vezi sa pitanjima odbrane, a kada prelazimo na međunarodne ugovore koji su na dnevnom redu, mislim da je jako dobro što smo sklopili sporazume o vojno-tehničkoj saradnji, pre svega sa susednom Mađarskom, ali i sa daljim državama kao što su Kazakstan ili Gabun, što će omogućiti i pitomcima iz ovih država da se školuju u vojnim školama kod nas u Srbiji. Ugovorima o zajmovima kod Unikredit i banke Inteza, stvoriće se finansijska sredstva da se završi i dovrši brza saobraćajnica Šabac-Loznica koja tom kraju daje posebne prilike za život i rad. Na dnevnom redu današnje sednice, između ostalih nalazi se jedno veoma važno postavljenje na funkciju, odnosno reizbor Jorgovanke Tabaković na mesto guvernerke Narodne banke Srbije. Njeni stručni i profesionalni kapaciteti su u proteklih 12 godina na ovom položaju došli do punog izražaja u šta svako od nas može i lično da se uveri kroz stabilnost kursa dinara, a privrednici i kroz stabilno finansijsko tržište i sigurnu monetarnu politiku što je sve postignuto u jednom teškom periodu ekonomske krize i Kovid pandemije. Na njoj i dalje će biti i težak i odgovoran zadatak i nadajući se da će ga i dalje uspešno obavljati, kao i u prethodnom periodu, naša poslanička grupa PUSP Solidarnost i pravda će dati iskrenu podršku za dalje uspešno bavljenje na ovoj dužnosti. Na kraju, tu su izveštaji o radu brojnih državnih, nezavisnih regulatornih tela za protekle dve godine. Na žalost usled nedostatka vremena za diskusiju neću moći puno da o njima govorim, sem da mi je drago što smo i pored izvesnog kašnjenja nastavili sa dobrom praksom usvajanja ovih izveštaja, kao i to da su ova tela i pored velikog obima posla uspela da uspešno sa njima se izbore, te da su u najvećem broju slučajeva uspeli da domaćinski posluju i da deo svojih prihoda uplate u republički budžet. Poštovani narodni poslanici, zato će poslanička grupa PUPS, Solidarnost i Pravda, u danu za glasanje dati svoju podršku za usvajanje ovih tačaka dnevnog reda i maksimalno dati pojedinačno za svako pitanje i svoju podršku i ono što treba da da, da budu uspešno. Poštovani prijatelji, uvaženi građani Srbije, zahvaljujem se na pažnji i svako vam dobro želim. 

ANA BRNABIĆ: Hvala. Reč ima narodni poslanik Dragan Ninković, izvolite. 

DRAGAN NINKOVIĆ: Poštovana predsednice Skupštine, dame i gospodo narodni poslanici, s obzirom na vreme koje imam i dnevni red koji je od 60 tačka, ja ću samo posvetiti vreme prvoj tački dnevnog reda, a to je Svesrpska deklaracija. Odmah na početku ću reći da neću glasati za ovu deklaraciju, niti ću bit protiv, već ću biti uzdržan, a jedan od osnovnih razloga jeste što ste podveli pod prefiks Svesrpska, de fakto da ona to jedino to nije , a sve ostalo jeste i kao takva je prosto diskriminišuća, zato što niste uvažili druge Srbe, sem Srba iz dela Republike Srpske, nikog od predstavnika Srba iz okruženja nije bilo, a nisu bili ni predstavnici Srba iz EU, Amerike i Australije. Ne znam da li ovom deklaracijom želite da kažete da njih ne doživljavate kao Srbe koji žive van matice Republike Srbije. Ono što vi uspešno radite godinama, od kako ste na vlasti i to ste ponovo dokazali i ovaj puta jeste da ste svaku dobru ideju, a ovo je zaista jedna dobra ideja o svesrpskom okupljanju, da obesmislite. Ne znam da li to radite iz neznanja ili namerno, evidentno je da vam neznanje ne oskudevate u njemu, ali ovo je jeftin marketinški trik dvojice lidera u pokušaju koji bi želeli da opravdaju neke aktivnosti, a to je ono ogrtanje zastavom, lažno pokazivanje patriotizma, a sve u cilju skupljanja jeftinih politčkih poena. Strah me samo da ti jeftini politički poeni, Srbiju ne budu skupo koštali u budućnosti. Moj predlog… 

ANA BRNABIĆ: Hvala vam mnogo. Vaš predlog ste možda trebali da iznesete pre nego što ste krenuli da vređate sve ostale, šteta što ste tako iskoristili vaš minut, ali opet vama na čast. Idemo dalje. Narodna poslanica Jadranka Jovanović, izvolite. 

JADRANKA JOVANOVIĆ: Zahvaljujem predsednice. Dame i gospodo narodni poslanici, dragi građani, uvaženi ministri, iako je bilo više tema o kojima sam želela i mogla da diskutujem, opredeliću se, nadam se, koncizno za dve teme, da bih dala mogućnosti i ostalim poslanicima da se obrate. Pažljivo sam slušala sva izlaganja na temu deklaracije. Neću da komentarišem omalovažavanja nipodaštavanja, jer meni lično ova deklaracija jeste važno, pogotovo što sam i kao višegodišnji šef delegacije Parlamentarne skupštine frankofonije, neprekidno sam se susretala i susrećem se i nedavno sam došla sa plenarnog zasedanja frankofonije iz Kanade, sa konstantnim i dvostrukim aršinima, sa kršenjem prava mog naroda i moje zemlje, naravno pre svega tu mislim na KiM, ali ne samo moje zemlje, nego kršenjem zakona i prava svih onih svetskih, ne samo moralnih nego i onih koja su doneta, zapisana, upisana i koja treba da se poštuju. Ko god bude vodio našu zemlju u budućnosti, ko god bude bio na tom užasno teškom i odgovornom zadatku, da ovaj naš narod sprovede kroz sve zamke i situacije svetske neće biti lišen ove borbe za prava srpskog naroda. Druga tema, o kojoj sam želela da govorim a koja ovde nije spomenuta, jeste predlog zakona o potvrđivanju sporazuma između Vlade Republike Srbije i Narodne Republike Kine o zabrani krađe tajnog iskopavanja uvoza i izvoza nezakonitog, kada su u pitanju kulturna dobra. Ovo je sporazum koji je potpisan krajem 2023. godine u Pekingu i apsolutno je i potpuno u skladu sa Konvencijom UNESKO iz 1970. godine. O čemu se radi? Radi se o donošenju svih mogućih akata na temu nezakonitog uvoza i izvoza kulturnih dobara, dakle, obe zemlje se obavezuju da jedna drugu informišu o svim zakonima koji se odnose na kulturna dobra, o recimo podzemnim i podvodnim artefaktima, o izdavanju sertifikata za kulturna dobra, a svedoci smo da poslednjih godina i u svetu i kod nas postoji nelegalna trgovina kada su u pitanju kulturna dobra. Sa Narodnom Republikom Kinom, kao što se zna, nama veoma prijateljskom zemljom, imamo čitav niz sporazuma saradnje na različitim poljima, dakle i ekonomski i politički, ali i kulturno u poslednje vreme realizovano je preko 50 različitih aktivnosti iz različitih kulturnih sfera. Prvi put sam gostovala kao umetnik 1993. godine u Kini i tada sam se i prvi put susrela i ostala bez daha upoznajući njihovu tradiciju, njihovo kulturno nasleđe, istoriju, kreativnost, maštu, ali i vrednoću i rad. Dolazila sam bar desetak puta kao umetnik kasnije i kao član grupe prijateljstva, kao poslanik grupe prijateljstva sa Kinom, dakle, na jednom drugom nivou, sa drugim saznanjima i bila sam u prilici da pratim neverovatan, snažan, jak, brz, agresivan napredak u svim mogućim sferama života. Jako mi je drago što je poslednjih godina naš narod imao prilike da se upozna u toj kulturnoj razmeni sa svim onim kulturnim dobrima i sa kulturom Kine, koja na izgled jeste veoma različita, kako bih rekla, daleka kada je u pitanju kulturno nasleđe, ali se susreće u jednoj tački, a to je naše prijateljstva, naše saradnje, našeg razumevanja i podrške i ovaj predlog zakona na najbolji mogući način podiže našu saradnju na jedan viši nivo, a pre svega i u skladu sa dogovorom koji je bio i na Trećem forumu „Pojas i put“ i sa vizijama naša dva predsednika. Na kraju, dozvolite mi da kažem da će mi biti zadovoljstvo da glasam za reizbor gospođe Tabaković za guvernera NBS. Hvala. 

ANA BRNABIĆ: Hvala vam. Poslednji na listi je narodni poslanik Miroslav Petrašinović. Izvolite. 

MIROSLAV PETRAŠINOVIĆ: Poštovana predsednice Narodne skupštine Republike Srbije, uvaženi članovi Vlade, koleginice i kolege narodni poslanici, uvaženi građani Republike Srbije, složenost spoljno-političkog trenutka iznedrila je jednu ovakvu deklaraciju, deklaraciju koja se prvi put bavi srpskim nacionalnim pitanjima na drugačiji način u odnosu, kao što smo to imali kroz istoriju, kada se srpskim nacionalnim pitanjem bavile Niška, Majska i Krfska deklaracija, koje su tada srpsko nacionalno pitanje stavljale u kontekst nastanka jedne nove nacije, jednog novog naroda, a sada po prvi put jednom političkom umesnošću i odlučnošću predsednika Republike koji je prepoznao ovaj politički trenutak, imamo deklaraciju koja se bavi isključivo srpskim nacionalnim pitanjem. Ova deklaracija treba da očuva naš kulturni identitet, da sačuva našu kulturu, jezik i pismo, ali i ono što je najbitnije, kulturu sećanja. U tom smislu ja bih imao jednu molbu za sve članove Vlade da razmisle, ukoliko postoje mogućnosti, za osnivanje jednih multimedijalnih parkova koji bi se bavili promocijom i prezentacijom srpske istorije, sprskog naroda i srpske države od prvih vremena, pa do današnjeg dana, da bi nove generacije i generacije koje stasavaju mogle da na jedan savremen i digitalan način uče o istoriji našeg naroda i naše države. Ono što je esencija i što se nalazi u ovoj deklaraciji, što želim da skrenem pažnju, što se nalazi u tački 39. to je osnivanje fondacije „Desa nam se rađala“. Ta fondacija se na najbolji mogući način naslanja na pronatalitetnu politiku predsednika Vučića koju smo započeli pre par godina, gde sada imamo najveća moguća izdvajanja za prvo, drugo, treće i četvrto dete, gde želimo da ukažemo da je budućnost naše zemlje u rađanju, u našoj deci i puna podrška osnivanju te fondacije koja će da stvori mogućnosti i uslove da sve ono što danas naporno radimo i što pravimo ima ko sutra da nasledi. Ovde među tačkama, kojima treba da damo podršku i za koje treba da glasamo, su mnogi sporazumi iz oblasti vojne saradnje. To je nešto na šta posebno želim da ukažem pažnju, jer ta vojna saradnja doneće mnogo toga korisnog za našu namensku industriju. Prodavanjem proizvoda namenske industrije stvaraćemo ono što je vezano za rast našeg BDP-a, stvaraćemo dodatne prilive u budžetu, stvaraćemo ono što možemo da gradimo, nove puteve, nove škole, nove saobraćajnice i u tom smislu podrška i onom što opozicija zove zajmovi, a ja to svakako nikako ne bih nazvao zajmom. Ja bih to nazvao investicijama, investicije u putnu infrastrukturu. Ono što je bitno Ruma – Šabac – Loznica put, Severna obilaznica oko Kragujevca. Nije samo Severna obilaznica oko Kragujevca bitna zbog toga što će rasteretiti saobraćaj u Kragujevcu, Severna obilaznica oko Kragujevca je bitna zbog toga što će stvoriti novu industrijsku zonu, industrijsku zonu u širini obilaznice, industrijsku zonu koja će dovesti nove investicije, koja će dovesti nove investicije, koja će dovesti nove fabrike i koje će uticati na to da se još više smanji stopa nezaposlenosti, koja je sada na istorijskom minimumu od 8,5%. Ono što je jako bitno jeste da menjamo, da razvijamo našu zemlju, da takvim odlukama dajemo podršku, a jedna u nizu takvih odluka jeste i bila kada smo rešili da pomognemo da se u Kragujevcu prave električni automobili. Pre par dana smo imali promociju prvog takvog električnog automobila, čija će prodaja našem BDP-u na godišnjem nivou donositi 0,5% što je jako veliko. Od Kragujevca pravimo silicijumsku dolinu. Pored državnog DATA centra, sada proizvodnja električnih automobila. Za samo godinu ili dve imaćemo prugu koja će spajati Sobovica – Lužnice, krak ka Batočini, gde ćemo omogućavati da sve ono što se proizvede u „Simensu“, kao što su vozovi i tramvaju, može da se distribuira širom Evrope. To je odgovorna politika, to je politika koja omogućava da sve ono što deklaracija propisuje u svojih 49 tačaka može da se realizuje. To je politika koja stvara dovoljno sredstava u budžetu, da imamo i za ta izdavanja kada je u pitanju prvo, drugo, treće i četvrto dete, da imamo dovoljno sredstava da možemo da finansiramo i pokušaje vantelesne oplodnje, što je jako bitno u današnje vreme i da imamo čitav niz lokalnih samouprava koje se naslanjaju na tu ideju Republike Srbije i koji daju još po dva pokušaja za besplatni pokušaj vantelesne oplodnje, među kojima je jedna koja prednjači i Kragujevac kao lokalna samouprava, da obnavljamo porodilišta, da obnavljamo te centre za vantelesnu oplodnju i na taj način da snažimo našu državu. Moramo da nastavimo tom politikom. To je politika oko koje nas je okupio predsednik Aleksandar Vučić. To je politika koju su građani Republike Srbije dali ogromnu podršku. Takvom politikom možemo da ostvarimo sve proklamovane ciljeve u 49 tačaka ove deklaracije i to je politika koja će dovesti i očuvati srpski narod i srpsku državu na ovim prostorima. Hvala. 

ANA BRNABIĆ: Hvala vam. Određujem sada pauzu u trajanju od 60 minuta. U svakom slučaju, vidimo se u 15.00 časova. Hvala.

ANA BRNABIĆ: Nastavljamo sa radom. Pošto na listama poslaničkih grupa više nema prijavljenih za reč, pre zaključivanja zajedničkog načelnog i jedinstvenog pretresa, pitam da li žele reč predsednici, odnosno predstavnici poslaničkih grupa ili još neko ko nije iskoristio svoje pravo iz člana 96. Poslovnika o radu? Reč ima Danijela Nestorović. Izvolite. 

DANIJELA NESTOROVIĆ: Poštovani građani Srbije, poštovane kolege i koleginice, evo već četvrti dan pričamo i raspravljamo o nečemu što bi moglo da se svede u sledećih par rečenica - red zaduživanje Republike Srbije i njenih građana za 1,6 milijardi evra, red patriotizma, red povećanja kamate na već postojeća zaduženja, red velikog patriotizma SNS-a i red optuživanja izdajnika i stranih plaćenika. Naime, decenijama unazad ista radikalska filozofija koju sprovodi aktuelni predsednik države dovodi do podele među narodom. Te podele su vidljive u svakom segmentu života, naš i njihov patriotizam, naša odbrana pravde i javnog interesa i njihova verzija te odbrane. Kada se u tako duboko podeljenoj zemlji po sistemu - zavadi pa vladaj, doda borba običnog čoveka da preživi i sačuva goli život i život svoje dece, praviti još jednu podelu više je samo logičan sled za aktuelni režim. Mi nismo plaćene patriote, za razliku od onih koji propagiraju ovde bilo kakve vrste deklaracija i definisanja tog jedinstva srpskog naroda. Srpski narod je jedan i jedinstven sam po sebi. U tom smislu, a da ne dužim mnogo o ovoj Deklaraciji koja bi bila tačka dnevnog reda a za koju ćemo glasati naravno protiv, jer predstavlja zapravo veličanje lika i dela vođe a ne nikako iskrenu želju za ujedinjenje srpskog naroda, ovde ću na ovom mestu citirati reči velikog Jovana Sterije Popovića: "Ti stradaš a oni se raduju, ti propadaš a oni se bogate, ubice svoga roda, ljudi nevaljali koji su prangije nosili, bez svakog stida sebe rodoljupcima nazivaju. Rodoljupci su ništarije, upropastitelji nacije, ubice svoga roda i ubice svoga naroda." Ako već pričamo o brizi za građane i o njihovom interesu, na ovom mestu ću vam samo napomenuti da je aktuelni predsednik države pre par dana iz Pariza poručio svim našim građanima da su zapravo, kako je on to rekao a da ne ispadne da ga ne citiram - da smo zatucani i protiv privrednog razvoja Republike Srbije. To je isto rekao i za, čini mi se, ljude koji pripadaju Akademiji srpskih nauka i umetnosti. Vi znate da je samo još 2021. godine u svom Zborniku "Projekat Jadar" bukvalno doneo zaključak u kome decidno kaže - nastavak nekontrolisane realizacije sličnih rudarskih projekata doveo bi do ozbiljnih ekosistemskih poremećaja, degradacije životne sredine i bio indikator nesposobnosti države, ali i šire društvene zajednice da sagledaju štetnost ovakvih aktivnosti po javni interes. Takođe, nije bitno ko mene finansira, bitno je da vas "Rio Tinto" finansira. U svakom slučaju, projekat "Jadar" bi vodio ka masovnoj devastaciji prostora, trajnoj promeni karaktera predela, degradaciji biodiverziteta zemljišta, šuma, površinskih i podzemnih voda, raseljavanju domaćeg stanovništva, prestanku održivih i isplativih poljoprivrednih aktivnosti i uspostavljanju scenarija permanentnog rizika po zdravlje stanovnika obližnjih sela i grada Loznice. Takođe, ako niste čuli i ne želite da čujete, pre neki dan je grupa naših profesora između kojih, navešću profesora Ratka Ristića i dr Draganu Đorđević, naime u vrlo praćenom časopisu, koji pripada grupi Nature koji se zove zapravo scientific reports, radilo se o tome da je objavljen naučni rad "Uticaj istražnih aktivnosti potencijalnog rudnika litijuma na životnu sredinu u zapadnoj Srbiji". Ako niste znali, naime, taj časopis je jedan od prestižnijih u oblasti nauke i u tom smislu, kako kaže sam profesor Ratko Ristić, objavljivanje ovakvog naučnog rada u ovakvog časopisu je ravno dobijanju zlatne medalje na Olimpijskim igrama. U tom zaključku i u tom naučnom radu se kaže: "U pogledu ležišta litijuma u zapadnoj Srbiji nije vredno eksploatacije, u pogledu ekoloških rizika, jer je jedino u svetlu gde se planira vađenje litijuma u naseljenom i plodnom poljoprivrednom zemljištu, a što je najvažnije sigurno će uništiti jednu od samo tri vodonosive oblasti u Srbiji". Ako vam ni to nije dovoljno, a ovde smo imali priliku da čujemo, baš danas, ministarku zaštite životne sredine koja nam je rekla da smo mi doneli litijum, a onda smo imali priliku da čujemo i predsednicu Narodne skupštine koja je rekla da smo mi doneli Nacionalnu strategiju o korišćenju prirodnih resursa i dobara iz 2012. godine, ali je zaboravila da napomene da je 2021. godine Vlada donela Odluku o prestanku primene te Nacionalne strategije zbog prestanka važenja pojedinih dokumenata javnih politika. Šta to dalje znači? Naime, ta Odluka Vlade je doneta 27. novembra 2021. godine i vi vrlo dobro znate da je ta Odluka predstavljala osnov za donošenje zakona o izmenama i dopunama Zakona o planiranju i izgradnji, Zakona o zaštiti životne sredine, Zakona o strateškoj proceni uticaja na životnu sredinu, a sve to je, gospodo, dovelo do toga da se omogući da "Rio Tinto" i njima slični mogu da predaju studije o proceni uticaja na životnu sredinu na način na koji su predali. Ja sam upozoravala, kada je ovo bilo na dnevnom redu prošle godine, da vi praktično otvarate ponovo vrata za "Rio Tinto" i vi ste zapravo ti koji su na velika vrata ponovo vratili u igru "Rio Tinto". Ne, neće "Rio Tinto" predati nikakvu studiju o proceni uticaja na životnu sredinu, jer ako je jednom stavljena tačka, ta tačka za mene i za ostale građane Republike Srbije i dalje stoji. Javne rasprave ne ovu temu više neće biti. Za mene je ustav u zaštiti životne sredine zaključak SANU. Ja verujem SANU. Ja verujem našim profesorima. Ja verujem našoj pameti. Nećete nazivati naše profesore i akademce neznalizama, vi to ne smete da radite i ne smete da dozvolite da se to radi. Ako vam oni kažu i poručuju da je to štetno nemojte raspravljati o nikakvim BDP-eovima, povećanjima lažnih plata i o bilo čemu o ovome o čemu pričate već danima. Vi ne mislite na građane Republike Srbije, vi samo mislite na svoje džepove. Podsetila bih ministarku za zaštitu životne sredine, da je 2020. godine u Sofiji potpisala, naime, to je Deklaracija o zelenoj agendi, i tada je tom prilikom izjavila da Zelena agenda nije samo moderan trend, već mora da se nametne kao moralni i imperativ. Gospodo draga, vi ne znate šta su moralni imperativi. Za vas je Rio Tinto modni trend, i zato pominjete zeleno, jer smatrate da je to u modi. Onog trenutka kada se bude saznalo koliko novca ste dobili od Rio Tinta, za ovakvu.

ANA BRNABIĆ: Hajde, dosta. Na šta liči to? Na šta liči da pred svim građanima Republike Srbije ovde optužujete ljude da je neko uzeo novac od Rio Tinta? Jel imate neke dokaze? Jel imate dokaze? Ako imate dokaze vi podnesite tužbe. Ako nemate dokaze, onda se izvinite svim narodnim poslanicima i svim građanima Republike Srbije. Ali, da pričate više neistine zaista je dosta. Četiri dana neistina. Dosta je bilo. Izvolite sada. Možete da nastavite, samo nemojte više da pričate neistine. Samo se prijavite ponovo. 

DANIJELA NESTOROVIĆ: Znate kako, moram samo da vam napomenem još jednu stvar, pre neki dan ste dozvolili ministru Goranu Vesiću da mene lažno optužuje za uzimanje nekakvog novca od investitora i da ja iznuđujem investitore. To je izjavio ministar koji je dužan ovde da podnosi izveštaj Narodnoj skupštini i nama kao poslanicima. Njega niste opomenuli, mene sada opominjete. Ja imam pravo da u svrhu kritičkog mišljenja i kritike određene teme iznesem svoje mišljenje. Ukoliko budem pribavila dokaze svakako ću kao advokat podneti krivičnu prijavu ili tužbu i to budite sigurni. Iskreno se nadam da će ministar odgovarati što je izrekao pre neki dan i iskreno se nadam da u našem pravosuđu još uvek sede sudije koje primenjuju zakon i plaše se Ustava kao najvišeg pravnog akta. Takođe, pošto vidim da vas je ova tema prilično unervozila, a ima i drugih kolega koji bi pričali, samo sam htela da kažem da ovo što ste uradili sa ovih 60 tačaka dnevnog reda, koje ste praktično zbrčkali u jednu temu i objedinjenu raspravu treba da bude pokazatelj građanima Republike Srbije koliko se žuri u smislu uzimanja novca, u smislu zaduživanja, u smislu da se građanima prosipaju šuplje i prazne priče o nekakvim povećanjima plata. Ne znam nikoga u mom okruženju ko ima platu od 107 hiljada dinara, ljudi rade za plate od 70 i 80 hiljada dinara i za minimalce od 50 hiljada. Evo, pitajte dole konobare u Skupštini koji imaju platu 47 hiljada dinara. Sram vas bilo za te izrečene laži. To je dokaz, jer može da se dokaže da nisu plate ono što vi pričate. Hvala vam na izdvojenom vremenu. 

ANA BRNABIĆ: Hvala vama, poštovana narodna poslanice, što ste na moju opomenu onda pojasnili svim građanima Republike Srbije da to što pričate nisu činjenice, već je to vaše mišljenje. Dakle, da ne postoji nikakav dokaz, da je to vaše mišljenje. Hvala vam na tome, to je korektno od vas. Dakle, sledeći put nemojte da optužujete ljude, nego recite moje mišljenje je, a nemojte da optužujete ljude. Sada reč ima Milenko Jovanov. Izvolite. 

MILENKO JOVANOV: Da budem potpuno precizan, citiram – ukoliko budem pribavila dokaze. Znači, dokaza nema. Ukoliko budem pribavila dokaze, tako je rekla. Znači, dokaza nema, nego tako paušalno. Ali ono za šta smo dokaze videli to je da Ćuskija isekao šumu, napravio zgradu i da to zelenima ništa nije smetalo, da to veliki ekolozi ni na koji način nisu sprečavali, da veliki ekolozi imaju investitore kojima dozvoljavaju da grade, i da veliki ekolozi imaju investitore kojima ne dozvoljavaju da grade, u zavisnosti od toga da li veliki ekolozi angažuju određenu advokatsku kancelariju ili ne. To smo imali prilike sve da čujemo, i to činjenice o tome. Kaže veliki stručnjak Ratko Ristić, veliki stručak za rudarenje, šumar, čovek sa Šumarskog fakulteta, završio Šumarski fakultet, radio kao projektant saradnik na više projekata i dalje je na Šumarskom, završio, magistrirao, doktorirao, sve na Šumarskom fakultetu – Hidrologija bujičnih tokova, to mu je tema. Kakve veze to ima sa rudama? Oni znaju, ali veliki je stručnjak za rude. Znate li za šta je stručan? Za onaj biznis u koji ste krenuli zajedno – trpanje reke u ceni, pa kada niste prošli onda ste postali veliki borac protiv reka u cevima, a Ratko Ristić je baš bio taj koji je davao građevinske dozvole za mini hidroelektrane na Staroj planini. To je taj stručnjak. Tamo gde je bio stručan on je radio sve suprotno od onoga za šta se vi zalažete, a sada odjednom je postao stručnjak i za rude. Prema tome, ajde da vratimo raspravu o tome onima koji se stvarno razumeju u rude, onima koji stvarno razumeju šta je rudarstvo, a da ostavimo šumare da se bave šumama. Ratka Ristića možete da zovete kada Ćuskija ponovo bude sekao neki park da bi gradio zgradu. Za to vam je Ratko Ristić stručnjak, a za rude nije. Dakle, neće biti nikakve eksploatacije litijuma ukoliko ne budu bili ispunjeni svi ekološki standardi. 

ANA BRNABIĆ: Hvala vam. Reč ima narodni poslanik Stefan Krkobabić. 

STEFAN KRKOBABIĆ: Zahvaljujem uvažena predsednice parlamenta, gospođo Brnabić. Uvaženi ministri, predstavnici nezavisnih republičkih institucija, narodni poslanici, pred nama je 60 tačaka dnevnog reda, a možemo da ih svedemo na dve i da kažemo da je ta treća pod Razno. Prva i koja je najbitnija jeste upravo ova naša deklaracija o zaštiti nacionalnih prava srpskog naroda, možemo slobodno tako da kažemo, gde god žive i upravo ta deklaracija je suština ovog našeg okupljanja danas ovde. Druga tačka dnevnog reda za određene narodne poslanike je priča o litijumu i valjda ponuda da oni nama ponude neku svoju deklaraciju sa tim pitanjem. Moram da se zahvalim i gospođi Ireni Vujović i predsednici parlamenta što su na pravi način obrazložile situaciju i dobro podvukle da to danas nije tema, a i da nema razloga da to bude tema sve dok se sve stvari ne ispitaju na jednom naučnom, ozbiljnom i stručnom nivou. Do tada nema ni razgovora, ni pregovora, niti bilo kakvih populističkih priča, kao što ni ova naša rezolucija ne sme da bude poziv na neki jeftini nacionalizam, demagogiju i populizam, već ozbiljan tekst i ozbiljna deklaracija da se zaštite interesi srpskog naroda gde god on živi. Upravo ova deklaracija ima za cilj jednu stvar, to je da mi Srbi prestanemo da se delimo i na Karađorđeviće i na Obrenoviće i na partizane i na četnike, da prekinemo sa svim podelama pa ako hoćete i to je ova neka podela koja lebdi u vazduhu, to je ta podela oko litijuma, već da svi znamo šta je naš državni i šta je naš nacionalni interes. Ovo je nulta tačka, ova naša deklaracija je nulta tačka i početak jedinstvenog nastupa srpskog naroda svuda gde on živi i bori se za svoja prava, u Srbiji, u Republici Srpskoj, na KiM, širom dijaspore da znamo konačno i ustanovimo i podržimo, da znamo koja su naša obeležja, koja je naša himna, koji su naši interesi i da možemo iz ovog teksta svi zajedno da stanemo. Upravo moramo da se složimo oko jedne stvari, a to je da upravo kada podržimo jednu ovakvu rezoluciju u budućnosti moramo da podržimo i naše institucije. Institucije, institucije, institucije. To je ono što dolazi posle ove deklaracije i posle zaštite interesa srpskog naroda. Te institucije su naravno u Srbiji krhke zato što tek 30 godina baštinimo demokratiju u pravom smislu. I upravo zbog toga moram da skrenem na trenutak sa teksta deklaracije i da kažemo da ako imamo jednu zdravu instituciju, jednu dobru instituciju, instituciju koja na pravi način obavlja svoj posao, to je Državna revizorska institucija. Čestitam gospodinu doktoru Dušku Pejoviću na izveštaju za 2022. i 2023. godinu. Mislim da na najbolji mogući način su pokazani pokazatelji. I kada neko kaže – pa za šta je bitna državna revizorska institucija, pa upravo je bitna zbog tih predloga, zbog te kontrole i onda na kraju građani mogu da vide upravo kako se upravlja sa njihovim sredstvima, sa parama poreskih obveznika i da imate pravu jednu krvnu sliku na kraju da znate šta se ovde kod nas dešava. I upravo taj izveštaj jeste zbog toga zato što imate finansijske efekte tog izveštaja. Ono što je za nas izuzetno bitno iz Partije ujedinjenih penzionera, poljoprivrednika i proletera Srbije, to su ti socijalni efekti revizije i legislativni efekti revizije, a to je šta su predlozi i kako može u budućnosti da se popravi stanje. Ono što je za nas izuzetno bitno jeste da cela Državna revizorska institucija na jedan izvanredan način obavlja svoj posao i to je najbitnije, a to je prevashodno zato što ima ono što možemo da kažemo prvog među jednakima, a to je gospodina Pejovića, koji na pravi način obavlja svoj deo posla. Mi iz poslaničke grupe PUPS-a svakako ćemo podržati reizbor uvažene gospođe Jorgovanke Tabaković. Smatramo upravo to da ako hoćete da gradite institucije, morate da imate kontinuitet, kao što i ova Vlada, možemo slobodno da kažemo posle odličnog vođenja Ane Brnabić, odlično je danas vodi danas Miloš Vučević, ima kontinuitet, tako i Narodna banka Srbije mora da ima kontinuitet. To je upravo ono što se kod nas uvek desi, mi kad imamo malo problema, odmah odlučimo da promenimo ili kažemo da promenimo trenera ili da promenimo glavnog čoveka. Upravo treba da imamo i strpljenja i poverenja, to je najbitnije nešto u izgradnji svih institucija. Ponavljam, 30 godina demokratije je tek, potpuno je normalno da imamo i nekih problema u funkcionisanju, ali to su institucije koje trenutno na jedan izvanredan način obavljaju svoj posao. Uvaženi narodni poslanici, a pre svega građani Republike Srbije, imam obavezu upravo kada pričamo o deklaraciji koja je danas na dnevnom redu da istaknemo jednu stvar, a to je ono što mora da bude naša vodilja u budućnosti, to je upravo jedinstvo, jedinstvo srpskog naroda. Ne smemo da dozvolimo da nas ni oni sa strane, ni oni iznutra zavade po bilo kom pitanju. Da li će to biti danas pitanje litijuma, a sutra neko drugo pitanje izuzetno bitno za razvoj Srbije. Moramo da razumemo da država Srbija poslednjih 12 godina ima jedan izuzetno brz razvoj, da imamo jednu industrijalizaciju na svim nivoima, da imamo dolazak stranih investicija i da smo premašili četiri milijarde, da radimo na jedan nov, brz i zapažen način i da upravo svi oni koji su očito i u okruženju, a možda i šire, upravo kao što je to govorio gospodin Martinović prethodnih dana, im ne odgovara upravo takav ubrzani razvoj Srbije, mi moramo takve stvari da primetimo i da prihvatimo i da budemo potpuno spremni da će postojati oni kojima takav ubrzani razvoj Srbije ne odgovara. Uvaženi građani Srbije, molim vas da nijednog trenutka ne padnete pod uticaj onih raznih glasova koji očekuju i žele da poruše Srbiju ovakvu kakvu stvaramo poslednjih 12 godina. To je Srbija koja treba da bude po meri običnog građanina, običnog čoveka koji želi da radi, da zarađuje i da bude po meri upravo onoga što danas kažu u Americi, a to je da bude po meri radnog čoveka. Sa takvom jednom kampanjom i Donald Tramp ide u Americi, mi se toga stidimo, upravo je to poenta, da Srbija bude po meri radnog čoveka i upravo naša politička partija se za to zalaže, a to je da zaštitimo svakog pojedinca koji živi od svog rada, a penzionera koji je zaradio pošteno svoju penziju. I za kraj, želim da istaknem da poslanička grupa Partija ujedinjenih penzionera, poljoprivrednika i proletera Srbije u potpunosti će stati iza prve i iza svih ostalih tačaka dnevnog reda, jer upravo našim glasovima pokazujemo tu želju da damo mali doprinos našem političkom jedinstvu i našoj sveopštoj dobrobiti. Zato glasamo za sve predložene tačke dnevnog reda. Zahvaljujem. 

ANA BRNABIĆ: Hvala. Reč ima narodni poslanik Mitar Kovač. Izvolite. 

MITAR KOVAČ: Poštovana predsedavajuća, gospodo ministri, poštovane dame, poštovana gospodo, dragi građani, pokušaću nešto da kažem o deklaraciji, višestranog odbrambenog i bezbednosnog stanovišta i o aktuelnim problemima ipak koji se prepliću preko naših života i ovde u Skupštini, u javnosti, medijima, u svakodnevnoj komunikaciji građana i oseća se ta zabrinutost na svakom javnom mestu. Takve ne smemo ni ignorisati. Što se tiče same deklaracije, lično iznosim stav da mi je nekako nesretno i nespretno što nema tu i Crne Gore na pravi način. Bili su njihovi predstavnici. Nadam se da u budućnosti kao subjekt pravni i državotvorni biće i Crna i Gora i onda to dobija pravi smisao. Ovako nekako gledamo samo na tu relaciju Republike Srpske i Srbije, što nije dobro. Nikada nisam ni mislio, a ni sada, da Crna Gora nije izvorno i istorijski srpska država i tako je treba i posmatrati. Što se tiče same deklaracije u smislu primene, tu su veliki problemi vezano pre svega za podršku. Vidim u samoj Skupštini da na vreme nisu konsultovani predstavnici svih političkih subjekata, da ne kažem poslaničkih grupa. Da je ova deklaracija postala zajedničko vlasništvo, mi bi imali daleko veću sreću u smislu prihvatanja ove deklaracije, smanjene žestine ovde u diskusijama i u sprovođenju te deklaracije sutra u svakodnevnom životu države. Drugi problem je što kolektivni Zapad, oličen u Evropskoj uniji i NATO-u, ne vidi ovu deklaraciju kao nešto što je u skladu sa njihovim interesima i ciljevima po pitanju Srbije i srpskog naroda. Takođe, ni regionalni centri moći nisu nastrojeni ovakvom jednom dokumentu, u njemu vide tzv. velikosrpsku ideju. Nije problem šta oni vide, nego mi treba da se pozicioniramo na način da možemo sprovesti ovakvu jednu deklaraciju. Ako ona ostane sama sebi dovoljna, kao neki papir koji je donesen, a ne bude oživotvorena, mi ćemo onda zaista imati problem jer smo pred narod izašli sa jednom idejom, ali je ne sprovodimo na pravi način i dosledno. U smislu sprovođenja deklaracije, mislim da treba da se što više oslonimo na one zemlje i globalne sile koje nas prihvataju i kao narod i kao državu, konkretno mislim na Kinu, na Rusiju, na regionalne organizacije BRIKS-a, ODKB-a, koje nam nikada i ni po čemu nisu bile neprijateljske, u smislu afirmacije srpskih nacionalnih interesa. Šta bi trebalo raditi dalje? Ne možemo mi promašenim kursom, odnosno strateškim pozicioniranjem, bezuslovnim vezivanjem za Evropsku uniju ostvariti srpske nacionalne interese, zaštititi Kosovo i Metohiju, sačuvati Republiku Srpsku i očuvati neku suverenost. Politička neutralnost u ovim vremenima mislim da je prava mera za pozicioniranje Srbije u smislu primene ovakve deklaracije i daljeg pozicioniranja Srbije u budućnosti, kao i ravnopravna saradnja nakon te političke neutralnosti sa drugim regionalnim organizacijama, poput BRIKS-a, ODKB-a, NATO-a. Mi danas smo se ipak, iako kažemo da smo vojno neutralna država, suštinski pozicionirali više na zapad. Favorizujemo Evropsku uniju, bez ikakvih uslova, NATO takođe, vezujemo se uz tu Nemačku, Francusku, druge su nam zemlje, eto tako, dobrodošle, ali ne nikada ravnopravno sa ovim državama. Sve ovo proističe iz jednog globalnog problema, mi nemamo strategiju države, većina zemalja koje ozbiljno i dugoročno gledaju na svoju budućnost imaju takav dokument, često on nije javan nego je i tajan dokument, ali je prihvaćen od relevantnih političkih subjekata u zemlji. Da postoji strategija države posle nje je strategija nacionalne bezbednosti koja je u dva navrata doneta onda bi bile uređene ili izrađene iz strategije svih resornih funkcija. Sramota je da posle toliko vremena nama neko ministarstvo egzistira, a nema strategiju za tu funkciju države ili ona ministarstva koja integrišu više funkcija da nemaju više strategija, ali da za svaku od tih pojedinačnih funkcija. Da imamo strategiju države lakše bi doneli i ovakvu deklaraciju ili bilo koji strateški dokument i imali tu nacionalnu sinergiju i spoj između izvršne, zakonodavne vlasti i naroda. Danas narod po svojim opredeljenjima u mnogome se razlikuje i od vlasti i od većine opozicije i to je osnovni problem koji se očigledno prelama i oko litijuma i rudarenja. Što se tiče samih saznanja i pretpostavki Generalni sekretarijat Vlade zna da ima zato akademske institucije o tome se odavno drži nastava i u Vojnoj akademiji, na FON, nekoliko ljudi bi moglo da uspostavi taj strategijski sistem, neko to gleda kao formalno, ali nije formalno taj strategijski sistem je suštinski za kontinuitet vlasti i za kontinuitet sprovođenja osnovnih, nacionalnih interesa i ciljeva. Ne smemo robovati kroz podanički odnos prema Evropskoj Uniji ne videti šta stoji kao problem, šta Evropska Unija čini prema nama. Mi vidimo da Evropska Unija čini sve i često to i ne sakrivaju, pa i sada kada je bio i Šolc i predstavnici Evropske Unije oni govore o Kosovu kao posebnoj državi, govore o Srbiji kao drugoj državi mislim da bi bilo primereno da se i na toj konferenciji za štampu istakne da je to deo države Srbije i da nikada nećemo ni po cenu bilo kojih, da kažem zvezda, sa Evropskom Unijom ili integracija odustati od svoje nacionalne teritorije. Mislim da smo skoro dotakli dno u pitanju raslojavanja naroda oko ključnih istorijskih interesa. Ostalo je nakon svega što smo predali stranim vlasnicima i banke i resorno bogatstvo vezano za privredne objekte, infrastrukturu, poljoprivredno zemljište još rudna bogatstva, elektroprivreda, odbrambena industrija i nema puno još tih adresa. Šta će to naša deca imati i reći da je njihovo za 20, 30, 40 godina. Ovo sve kada govorimo i o ovom litijumu i sa time polako da privodim kraju kako bi izgledala Srbija ako se zaista na ovoliko lokacija pa i bezbedno po nagoveštajima nekih analitičara izvrši eksploatacija litijuma i bora? Šta bi ta naša deca rekla, šta su njihovi preci, očevi, dede radili da dozvole da Srbija postane periferija Evropske Unije i da mi u ime te Evropske Unije i Nemačke treba da damo svoja bogatstva, da otvorimo utrobu Srbije? Mislim da vlast i opozicija trebaju sve više gledati na volju naroda i rukovoditi se time, mislim da ovo može postati ogroman bezbednosni problem kao da nas nevidljiva ruka vodi u ogromno raslojavanje koje nam sledi u narednim mesecima, to je veliki izazov, cena toga je daleko veća od onoga što bismo mi dobili od eksploatacije litijuma u ime toga i da ne dođe do raslojavanja potrebno je da se nađe kompromis i da se organizuju razgovori vlasti i opozicije da poslušaju narod i da završe ovo pitanje sa jednim članom oko izmene zakona sa zabranom i ispitivanja i eksploatacije i litijuma i bora. Hvala. 

ANA BRNABIĆ: Hvala vam. Dobro, vi ste kao parlamentarac makar za razgovore što je pohvalno, imate ove koji su kao parlamentarci protiv razgovora i javnih slušanja i debate, tako da je to pohvalno. Sada reč ima Srđan Milivojević. Izvolite. 

SRĐAN MILIVOJEVIĆ: Poštovani građani Srbije, danas raspravljamo o jednom režimskom pamfletu koji je predložila Rio Tinto koalicija, za koju grubo zloupotrebljen reč svesrspki. Kako se neki dokument može nazvati svesrpskim, a predlažu ga članovi stranke koji su se zakleli nad Ustavom Aljbina Kurtija da će poštovati, evo, smeje se ovaj koji je položio zakletvu, kako se mogu smatrati neki dokumenti svesrpskim, a predlažu ga poslanici Srpske liste filijale SNS na Kosovu i Metohiji koji zajedno sa Aljbinom Kurtijem rade na stvaranju velike Albanije. Kako se može nazvati neki dokument svesrpskim a svesno su u kreiranju ovog dokumenta isključeni Srbi iz Hrvatske, čime režim Aleksandra Vučića svesno staje na stranu režima NDH i Ante Pavelića koji je negirao postojanje.

ANA BRNABIĆ: Hajmo, opomena, pa makar to vaše nevaspitanje da neki narod ima neku vajdu od toga. Sada da kažem građanima Republike Srbije, dakle, iznos od novčanih kazni ulazi u skupštinski fond solidarnosti. Tako da nakon toga Odbor za administrativno budžetska pitanja donosi odluku o raspoređivanju sredstava i najčešće se ta sredstva uplaćuju eparhiji Raško-Prizrenskoj i Fondu za lečenje dece od retkih bolesti. Tako, da evo, makar nebuloze koje pričate da ima neko neke vajde od toga. Sada, možete da nastavite, ali vas molim da poštujete neke minmalne civilizacijske norme, minimalne. Izvolite. 

SRĐAN MILIVOJEVIĆ: Ja zahtevam od portparola Rio Tinta koalicije da me nikada više ne prekida kada govorim o izdaji srpskih nacionalnih interesa. O ovome govori i citiram ih: Zoran Đinđić, pre trideset godina kazao vam je da ste vi opasniji za opstanak Srba od Pavelića, Crne legije i Jasenovca zajedno. To vam je kazao u ovoj skupštini i ponavljam njegove reči, njih je ponovio Aleksandar Martinović, neka citira te reči – vi radikali ste više učinili na propasti Srba u Hrvatskoj i Bosni i Hercegovini nego Ante Pavelić, vaš uzor. Dakle, sada se vraćam na ono što jeste tema dnevnog reda, vi ste razognjištili Srbiju, razognjištili, zanoćili ste nam dane, uništili ste sve što smo stvarali kroz tri veka borbe za slobodu. Vi ste sa oltara pokrali. Vi ste, taj vaš lažni patriotizam, stavili na pogon na litijumske baterije. Vi ste zadijasporili Dečane, Bogorodicu Ljevišćku, vi ste učinili da to bude naša dijaspora svojom izdajničkom politikom i sada vi donosite neku Svesrpsku deklaraciju. Naposletku, u ovom pamfletu nema ni reči o očuvanju rudnog bogatstva ove zemlje, o očuvanju resursa, vode, vazduha i zemlje. Zašto? Pa, zato što vam je cilj uništenje ove zemlje. Vi ste gospodo draga gori od skakavaca, skakavci nešto ostave za sledeću godinu, a vi kao termiti sve da uništite, da posle vas ništa ne postoji. I, što ste tako alergični na istinu? Evo, vidim malo pre, baš ste alergični na istinu, boli vas istina, da ste tako alergični na litijum, kao što ste alergični na istinu, pa znate gde bi nam bio kraj. Da ste ovako alergični na proviziju kao na istinoljublje, pa znate gde bi kraj bio ovoj granici, gde bi bile granice našeg napretka, ali za vas ono nije projekat Rio Tinto, za vas je ovo projekat Rio kinto. Uostalom, vaša ministarka rudarstva je za vas kazala da je SNS postala džuboks za bogaćenje i bahaćenje pojedinaca iz redova SNS. Vi ste bili ministar u Vladi, gospođo Brnabić, vi kao portparol Rio Tinta ste bili ministar u Vladi kada vam je ovo kazala Zorana Mihajlović. I, taj džuboks radi očigledno na litijumske baterije i kako god ubacite neki žeton, a ubacate žetone Jadar, Šumadiju, Valjevo, taj džuboks peva Danke Deutschland, to je vaša himna kojoj se vi klanjate i pevate. Vidite, sada je očigledno jasno, da je netačna tvrdnja, da je Aleksandar Vučić doveden da završi sa Kosovom. On je doveden da završi sa Srbijom i na kraju svog mandata i on će, kao njegov uzor Stipe Mesić moći da kaže, moj posao je završen, Srbija je više nema, sa naprednog džuboksa će mu svirati pada Vlada, a neće svirati „danke dojčland“. Samo ima jedan problem u tom vašem projektu, ustao je „Jadar“, valja se Valjevo, grmi Srbija, nećete kopati i za kraj gospodo naprednjaci da vam kaže, da li znate da ćete morati da vraćate proviziju i to ćete proviziju vraćati iz Zabele i vodite računa kada tamo budete okopavali krompir da ne nađete slučajno litijum, jer on će kod vas dugo godine izazivati jaku alergijsku reakciju, mnogo jaču nego što ste alergični na istinu. Građani Srbije u ime istine, u ime slobode, u ime pravde pozivam vas da zajedno očuvamo Ustav Republike Srbije, u ime slobodarske tradicije našega naroda, u ime otporne gle borbe za slobodu, pozivam vas da se organizovanim otporom suprotstavimo ideji, uništenja Srbije ili Srbija ili „Rio Tinto“, ili napredna mafija. Moj izbor je uvek slobodna Srbija. Naprednu mafiju na robiju, neće biti amnestije. Živela slobodna Srbija! 

ANA BRNABIĆ: Izvinite, mislila sam da je saživela slobodna Srbija, da je to kraj, ali bilo je i dalje nešto, ali svejedno i to živela slobodna Srbija, vaše je bilo nakon isteka vašeg vremena, možda ne samo figurativno, da je bila živela slobodna Srbija u vreme dok ste bili vlast drugačije bi možda bili rezultati, ali tad je baš bilo briga za živelu slobodnu Srbiju. Žao mi je narodni poslaniče što u vaše vreme koje je bilo više od pet minuta, niste iskoristili da odgovorite makar na jedno od sedam pitanja koja sam postavila, toliko o odgovorima na ta pitanja. Reč ima narodni poslanik Milenko Jovanov. Izvolite. 

MILENKO JOVANOV: Vrlo kratko. Poštovani građani Srbije, ovo što ste sad malopre imali prilike da čujete, to je ta slika lepe, umivene, pristojne, obrazovane, lepše Srbije, koja vas čeka ukoliko ova grozna Srbija SNS bude u Zabeli, kao što priča. Eto, to je lider te Srbije i imali ste prilike da vidite kako to izgleda, ako vam se ovo sviđa imate za koga da glasate, to su ove stranke sa ove druge strane, on im je predstavnik, on im je lider, on im je slika i prilika, tako da, jasno vam je ako to želite, izbor vam je jasan. Hvala. 

ANA BRNABIĆ: Reč ima narodna poslanica Tijana Perić Diligenski. Izvolite. 

TIJANA PERIĆ DILIGENSKI: Zahvaljujem predsedavajuća. Imam jednu molbu za vas, da ubuduće me prozivate sa dr Tijana Perić Diligenski, budući da taj manir imate i prema drugim narodnim poslanicima, konkretno prema gospođi Jorgovanki Tabaković, koja je bila doktorant i sad je doktor nauka sa Edukonsa. Da li je Edukons vredniji od Beogradskog univerziteta, ja lično mislim da nije i to je odličan šlagvort da se osvrnem i na tačku 31. dnevnog reda, koja se odnosi i na Predlog za izbor gospođe Tabaković na treći mandat za prvu damu javnih finansija Republike Srbije. Ja sam pažljivo iščitala 12 stranica njene biografije koja deluje, kao da je bogatija, impresivnija od samog Džozefa Stiglica. Ja razumem da mi preko puta nas imamo gospođu koja je bila „Vunder kind“ u Vučitrnu. Ne sumnjam da je žena zaista inteligentna, a gde je bila ta inteligencija i ta ingenioznost 2021. godine, kada ona kaže i uvezena inflacija i kada je Republika Srbija uz Tursku i uz Mađarsku imala najveću stopu inflacije. Ja neću da se bavim prvim izborom gospođe Tabaković za prvu damu javnih finansija Republike Srbije. U tom trenutku… 

ANA BRNABIĆ: Hvala vam, nećete se baviti, pošto nemate više vremena, imali ste minut i 17 sekundi. Hvala vam dr. Diligenski, bilo je zadovoljstvo. Idemo dalje. 

ĐORĐE PAVIĆEVIĆ: Hvala predsedavajuća. Poštovani građani i građanke, ja ću govoriti o deklaraciji jer smo ovde puno puta čuli da ustvari malo se govorilo o samoj deklaraciji, čuli smo to i u medijima od strane predstavnika vlasti, pa čak i predsednica Skupštine je govorila o tome da ovde niko nije pročitao deklaraciju, da ne zna o čemu se tu radi i šta tu piše. Ja ću vam objasniti zašto naša poslanička grupa Zeleno levi front neće glasati za ovu deklaraciju i za to imam mnogo razloga. Najpre da je ovaj tekst ovog dokumenta loš za republiku Srbiju, a čuli smo da se za njega glasalo na Vladi i da se jednoglasno glasalo, da su svi predstavnici Vlade glasali za to, ali ću pokazati da taj tekst ustvari ne dotiče one najvažnije probleme koje opterećuju našu državu. Drugo, smatramo da je ovaj tekst donet u lošoj nameri, donet je da se učvrsti vladavina Aleksandara Vučića i posredno Milorada Dodika, kao što smo već pomenuli ovo jeste jedna prorežimska deklaracija u tom pogledu. Ono što je, ne najmanje važno možete vikati koliko hoćete, nastavite, možete da građani čuju, šta se dešava sa te druge strane, ono što nije najmanje važno za mene, ili za nas, da je ovo jako loš napisan dokument, to je dokument koji vrvi od prideva atruizama, nekih praznih fraza. Recimo pridev – srpski, sa varijacijom svesrpski, ponavlja se više od 200 puta u tekstu. Reč nacionalni se pojavljuje u oko 40 slučajeva, recimo pojam pravo se pojavljuje u skoro 50 slučajeva, ali se osim u imenima raznih dokumenata, uvek se i gotovo isključivo odnosi na kolektivna prava. I moj najlepši deo ovde jeste ustvari to pozivanje na negovanje srpskog jezika i ćirilice, a to znači da u istom delu teksta i sličnom delu deklaracije gde se poziva na zaštitu srpskog jezika, na čistom srpskom jeziku i ćirilici piše da ćemo, da ćete formirati set mera. To formiranje seta mera jeste jedna divna srpska fraza koja je preuzeta verovatno iz onih međunarodnih dokumenata i direktno prevedena, tj. neprevedena sa engleskog jezika. Šta je ova deklaracija i šta ona predstavlja u ovom pogledu? Ona je dokument u kome je, kako nam je predsednica parlamenta rekla, na RTS nešto slično i danas, šta mi treba da radimo za nas. I da vidimo šta mi u stvari treba da radimo za nas po tekstu ove deklaracije, ona je doduše dodala da shvata zašto neke leve partije neće glasati za njega, ali i da poziva da pokažemo jedinstvo i da glasamo za ovaj dokument, a možda bi i glasali kada bi znali u stvari šta on jeste. Predsednica Skupštine je takođe pomenula da su opozicione partije pozvane na koktele, jedan u zgradi Skupštine, drugi na krovu TC „Galerija“, i kao na sam događaj na Trgu Republike. Ipak, predsednica Skupštine izgleda nije palo na pamet da pozove opoziciju na zajedničku sednicu Vlade Republike Srbije i Republike Srpske, na kojoj je usvojen tekst ove Deklaracije, niti ustvari da učestvuje u sastavljanju, glasanju ovog dokumenta, i tako se valjda u vladajućoj koalicije, vladajućoj stranci zamišlja sabornost, jedinstvo srpskog naroda na krovu tržnog centra u Beogradu na vodi, koji je simbol kraja vladavine prava u Srbiji, ali je isto tako i simbol nasilja i korupcije. Valjda u opoziciji ne sede dovoljno dobri Srbi da bi, ma kako to bilo teško saznati ko je to bio organizator, pozvao na sve ove događaje, nego samo na neke izdvojene. Deklaracija o zaštiti nacionalnih i političkih prava, naglašavam ovo -političkih prava, je dokument u kome se piše o tome šta mi treba da znamo, šta smo, ko smo, u šta treba da verujemo, čega treba da se sećamo ili, što je još važnije, šta treba da zaboravimo, kako treba da vaspitavamo decu, šta ona treba da uče u školi, kampovima, u crkvi ili, što bi u kratkoj opasci, a u podužem izlaganju, valjda ovlašćeni politički istoričar SNS ministar Martinović objasnio, da je reč o tome da mi Srbi mislimo svojom glavom. Ova fraza je dostojna Monti Pajtonovaca, jer kako neki kolektivni subjekt misli svojom glavom to je teško shvatiti, osim ako se ne uzme u obzir ono što smo ovde danas čuli i to, pre svega, od osobe koja najviše više sa one tamo strane, a to je da valjda imao nekakvog pastira koji će nas, u biblijskom smislu pastira, voditi kroz ove nedaće kroz koje se nalazimo. Nabrajao nam je ministar, na primer, Martinović čega sve treba da se sećamo i šta sve treba da zaboravimo, kao i ministar policije koji je govorio iz slične perspektive, ali mnogo toga nisu pomenuli. Mnogo toga su sami zaboravili. Recimo, ja ću pomenuti da je srpska deklaracija potpisana 8. juna, dan pre 25. godišnjice potpisivanja Kumanovskog sporazuma koji je prihvatila jedna slična Vlada i pominjanjem je zato što je i tada bilo govora o nacionalnom jedinstvu, a Vlada se i zvala nacionalnom jedinstvu. Pominjem je i zato što i danas u ime tog jedinstva isti akter i slične koalicije čerupaju Srbiju. Ono što smo ovde čuli od predstavnika Vlade najviše, ali i od drugih jeste galimatijas o tome šta jeste ova deklaracija. Ona je nacionalni program, stub politike, platforma, kišobran, nacionalna podloga, vraćanje sebi i suštini zaštita kolektivnih prava, zaštita nacionalnih i državnih interesa i ima nekoliko opasnih formulacija koje podsećaju na neka loša vremena, a to je osnov borbe za opstanak ili odgovor na ugroženost u regionu. Čini mi se da ova rasprava o deklaraciji pokazuje jednu stvar, a to je da ni vi sami nemate saglasnost o tome šta deklaracija jeste, a jedino u čemu ste saglasni jeste šta sa njom može da se čini. Znači, može se tako saborno i složno udarati po izdajničkoj opoziciji levo ili desno, može se guslati o patriotizmu dok se rasprodaju državni resursi ili, recimo, dok sklapate različite sporazume vezane za eksploataciju rude Jadra. Znači, pre svega memorandum o projektu Jadar. Može se istovremeno govoriti o ugroženosti i opstanku Srba i o tome da Srbi žive bolje ikad i da će živeti još bolje. Možete govoriti o tome da sprečavate, kao što je predsednica parlamenta… 

ANA BRNABIĆ: Molim vas samo da privodite kraju pošto vam je isteklo vreme. 

ĐORĐE PAVIĆEVIĆ: Da, samo poslednja rečenica. Da sprečavate da se srpski narod naziva genocidni, ali vam je valjda u redu da bude ratno-zločinački ili strašno-zločinački, kako u stvari predsednik države kvalifikuje masovne zločine u Srebrenici. Hvala. 

ANA BRNABIĆ: Hvala vam. Samo da pojasnim pošto se deo ticao mene. Kao što znate, ja volim i svuda i pozivam poslanike iz redova opozicije, ali ste mi zamerili što se nisam udostojila da pozovem poslanike opozicije na zajedničku sednicu dve Vlade, to može samo predsednik Vlade. Ja nemam nikakve ingerencije da pozivam na bilo kakve sednice Vlade bilo koga. Samo mali podsetnik toga. Sada reč ima ministar Martinović. 

ALEKSANDAR MARTINOVIĆ: Dame i gospodo narodni poslanici, pošto je narodni poslanik imao potrebu da me prozove u nekom negativnom kontekstu, dozvolite mi samo da iznesem nekoliko impresija o njegovom govoru, odnosno o stavovima koje je izneo o ovoj deklaraciji. Mi se u 2024. godini suočavamo sa jednom vrstom hajke protiv predsednika Aleksandra Vučića, protiv Vlade Republike Srbije, protiv većine u Narodnoj skupštini koja će da glasa za ovu deklaraciju i ta hajka je slična onoj hajci koja je vođena, a i dan danas se vodi protiv jednog dokumenta SANU, koji se obično u javnosti označava kao memorandum SANU. Taj dokument je prvi put objavljen, odnosno ugledao je svetlost dana tako što su ga objavile „Večernje novosti“ negde u jesen 1986. godine, ali ga nisu objavile pod njegovim punim nazivom. Pun naziv tog dokumenta je Memorandum SANU – nacrt ili radni tekst. Skupština SANU, sticajem okolnosti, nikada nije usvojila taj dokument. Međutim, to je manje važno. To je jedan formalni momenat. Ono što je mnogo važnije to je da su Memorandum SANU iz 1986. godine, odnosno nacrt tog memoranduma pisali najumniji Srbi tog vremena, od kojih su neki i danas živi. Pisali su ga Vasilije Krestić, Dušan Kanazir, Dobrica Ćosić, Dejan Medaković. Ne znam da li vam znače nešto ta imena? Krajem osamdesetih i tokom devedesetih godina i sve do dan danas svi oni koji mrze ili ne vole Srbiju ili srpski narod uvek, po pravilu, kažu Memorandum SANU je program Velike Srbije i to se odnosi i na ovu deklaraciju koju ćemo mi ovih dana da usvojimo sa vama ili bez vas. Sada, u čemu je sličnost? O tom Memorandumu SANU iz 1986. godine ja sam čuo svakojake neistine, da je ona velikosrpski dokument, da je ona bila priprema koja je pisana za Slobodana Miloševića kako bi otpočeo ratove, da je to jedan genocidni dokument koji poziva na istrebljenje nesrpskih naroda u bivšoj Jugoslaviji itd. Međutim, sve to što je rečeno o tom dokumentu je neistina i ljudi koji su o tom dokumentu pričali ga, po pravilu, nisu ni pročitali. Ja do dan danas nisam čuo šta u tom Memorandumu SANU nije tačno. Ja mislim da je sve tačno. Taj memorandum ima dva dela – dijagnozu političkog i ekonomskog stanja tadašnje Socijalističke Jugoslavije, a na drugoj strani predloge rešenja. Ni u jednom redu, ni u jednoj rečenici se ne poziva ni na kakvu mržnju, ni na kakvo etničko čišćenje, ni na kakvu Veliku Srbiju, ni na kakvo rušenje Jugoslavije. Poziva se na rešavanje gorućih političkih, ekonomskih, socijalnih, kulturnih problema sa kojima se suočavala tadašnja socijalistička Jugoslavija i tadašnja Socijalistička Republika Srbija i srpski narod u toj Socijalističkoj Jugoslaviji. Tako vam je gospodine Pavićeviću i sa ovom deklaracijom koju, čini mi se, iako ste vi pokušali da stvorite utisak da ste je detaljno čitali, čini mi se da je niste baš dovoljno detaljno čitali. Nema nikakvog poziva na mržnju, nema nikakvog poziva na etničko čišćenje, nema ničega što bi predstavljalo pretnju drugim narodima ili drugim državama. Kao što vam je danas lepo rekla predsednica Narodne skupštine i kao što vam je do sada mnogo puta rekao i predsednik Republike Aleksandar Vučić i predsednik Vlade gospodin Vučević, ova deklaracija, između ostalog, poziva na mir, stabilnost. Ova deklaracija predstavlja jednu ispruženu ruku Srbije i srpskog naroda državama koje su nastale na prostoru bivše Jugoslavije i narodima koji su nekada zajedno sa nama živeli u toj Jugoslaviji. Međutim, šta je vaš problem, odnosno šta je problem tog dela intelektualne ili nazovi intelektualne elite kojoj vi pripadate? Vi pripadate onom delu elite ili kvazielite u Srbiji koja svako pominjanje Srbije, srpstva, srpskog ujedinjenja, srpske sloge doživljava kao projekat stvaranja velike Srbije. Vi spadate u red onih ljudi koji imaju potrebu da svoje evropejstvo, svoju kulturu, svoje obrazovanje, svoju načitanost, svoj mondijalizam dokazujete time ko će od vas biti veći autošovinista. To ste pokazali i u ovoj svojoj poslednjoj rečenici. Ja zaista ne želim da me iko pogrešno shvati ili da me pogrešno protumači, ali ne razumem zašto svi vi koji sebe smatrate demokratama, filantropima, protivnicima velike Srbije, protivnicima srpske sloge stalno imate potrebu da se nekome dokazujete, da se nekome pravdate i onda u poslednjih nekoliko godina, to vam je valjda nametnuto od nekoga kao neka vrsta narativa, stalno imate potrebu da spominjete tu Srebrenicu. Sada mi treba po milion puta, po dva miliona puta da kažemo – žao nam je zbog zločina koji se desio u Srebrenici, žao nam je zbog onoga što se tamo desilo u julu 1995. godine, ali to vama nije dovoljno, ni kada se ponovi milion puta, ni dva miliona puta, ni pet miliona puta, nikada vama nije dovoljno. Zato što je to što se desilo u Srebrenici u julu 1995. godine maslinova grančica sa kojom vi pokušavate da sakrijete da ustvari vama uopšte nije stalo do interesa Srbije, do interesa Republike Srpske i do interesa srpskog naroda. Ja sam pokušao neki dan i sve vreme ste mi dobacivali da objasnim da se Srebrenica nije desila baš tek tako. Maločas je jedan vaš kolega, a neću da kažem šta mu je Tomislav Nikolić svojevremeno rekao, kada je imao tako jedan histeričan i agresivan napad u Narodnoj skupštini, šta veterinari rade u takvim situacijama. 

ALEKSANDAR JOVANOVIĆ: Vređaj slobodno. Šta se plašiš?

ALEKSANDAR MARTINOVIĆ: Ne plašim se, nego neću da skrenem sa teme. Da biste bili krajnje intelektualno pošteni, onda morate da objasnite građanima Srbije, ali morate da budete pošteni i prema samima sebi, pa da kažete da ono što se desilo u Srebrenici, nije se baš desilo tek tako. Vaš kolega, koji sedi u ovoj žutoj košulji tu pored vas, spominjao je kako je jedanput Zoran Đinđić u Narodnoj skupštini, mada se ja ne sećam da je Zoran Đinđić to ikada rekao, a inače gospodin u žutoj košulji u to vreme nije ni bio član DS, on je postao član DS tek nakon smrti Zorana Đinđića, isto kao i Dragan Đilas i on o političkom delu Zorana Đinđića zna jako malo, ali spominjao je nekakvu „Crnu legiju“, spominjao je Antu Pavelića itd. Na tom prostoru istočne Bosne 1941. i 1942. godine ta „Crna legija počinila je toliko monstruozne zločine da su Nemci tražili od tog istog Ante Pavelića da obustavi akciju ubijanja Srba u istočnoj Bosni, pa se onda desila 1991. godina kada je odavde iz Beograda poslata poruka bosansko-hercegovačkim muslimanima – nemojte da izlazite iz Jugoslavije, nemate potrebu za tim, u Jugoslaviji su muslimani jedini na svetu, kao verska grupa, priznati kao nacija. Ni jedno pravo im nije bilo uskraćeno. Ponuđeno je predstavnicima muslimana koji su došli u Beograd, između ostalog, da muslimanski mladići iz BiH ne moraju da odlaze na odsluženje JNA van BiH. Bilo je pokušaja da se BiH zadrži u Jugoslaviji. Međutim, krenulo se putem otcepljenja. Šta ste mogli da očekujete od srpskog naroda u BiH, koji je preživeo genocid u Drugom svetskom ratu, posle referenduma u kome Srbi nisu hteli da učestvuju, nego strah, a iz straha je nastao otpor. Republika Srpska nije nastala kao genocidna tvorevina. Ona je nastala kao otpor srpskog naroda ponovnom pokušaju genocida nad njim koji je pokušan da se izvede, a nažalost je delimično uspeo u periodu od 1992. do 1995. godine. Zašto vam to govorim? U taj kontekst morate da smestite i događaje iz jula 1995. godine u Srebrenici koje svaki razuman čovek osuđuje, ali jedan veliki engleski istoričar je rekao – jedna činjenica izdvojena iz mora drugih činjenica je čudovište. To vi radite. Vi ste jednu činjenicu – zločin u Srebrenici koji se desio u julu 1995. godine, ma kako ga kvalifikovali, neko ga kvalifikuje kao genocid, neko ga kvalifikuje kao ratni zločin, ali vi ste ga istrgli iz konteksta. Vi ne kažete šta je bilo na tim prostorima 1941, 1942. godine, šta su radili Pavelićev poverenik za BiH Jure Francetić i njegov zamenik Rafael Boban u Srebrenici, u Bratuncu. Izbili su na Drinu u aprilu 1942. godine i Francetić šalje 10. aprila 1942. godine Anti Paveliću u Zagreb čuturicu sa vodom iz Drine i kaže – poglavniče, hrvatska vojska izbila je na istočnu granicu domovine. Izbila je tako što su popalili apsolutno sva srpska sela u istočnom Podrinju, decu su nabijali na bajonet. To je radio Naser Orić 1992, 1993. godine. Međutim, sve ste to zaboravili, ako ste to ikada i znali, i onda ste se uhvatili Srebrenice i svako se uhvati Srebrenice ko pokušava da dokaže da je veliki evropejac, da je veliki demokrata i mora hiljadu puta da ponovi da smo mi genocidni i da se desilo nešto što se nikada u istoriji nije desilo da bi time dokazao, šta, da pripadate nekom demokratskom klubu, da pripadate civilizovan delu sveta ili kako vole da kažu ovi iz hrvatske Vlade – da ste na pravoj strani istorije. Stalno imate potrebu da ovde među nama Srbima tražite neke genocidne ljude, neke tajno velikosrbe, čak i fašiste. Ni to vam nije strano. Tražite fašiste među u narodu koji je najviše stradao od fašizma. Pored Rusa, Poljaka i Jevreja, to su Srbi. Ja vidim da vi u ovoj deklaraciji, kao što su neki u Memorandumu SANU tražili jedno slovo, jednu reč za koju da se uhvate i da kažu – evo ga, Aleksandar Vučić, prerušeni radikal, kroz ovu deklaraciju hoće da stvori veliku Srbiju. Da vam kažem nešto, gospodine Pavićeviću. I vama i nekima koji su ovih dana pričali o velikoj Srbiji, ta velika Srbija nikad nije postojala, a stalno se narodi na Balkanu plaše velikom Srbijom. Kao što je Karl Marks rekao svojevremeno - bauk kruži Evropom, bauk komunizma. E, tako Balkanom kruži bauk velike Srbije. Ali, da vam kažem. Velika Srbija nikada nije postojala, ali je i te kako postojala velika Hrvatska, od 1941. do 1945. godine, postojala je velika Albanija, od 1941. do 1944-1945. godine, postojala je velika Bugarska, od 1941. do 1944. godine. 

ALEKSANDAR JOVANOVIĆ: Ovo nije normalno.

ALEKSANDAR MARTINOVIĆ: Da, da, ništa vama nije normalno zato što vi o tome pojma nemate. I u sve te tri nazovi velike države, Srbi su masovno stradali. Zbog toga se donosi ova Deklaracija, da bi se Srbi konačno, vi kažete i to mi spočitavate, da gledaju na svet svojim očima, a čijim očima da gledaju? Tuđim? Nekim stranim? Pa, da gledamo svojim očima i da razmišljamo svojom glavom, da vodimo računa o svojim interesima. Šta je naš interes u ovom trenutku? Da sačuvamo mir, stabilnost u Srbiji i da obezbedimo njen ekonomski razvoj, kao i da ne dozvolimo da bilo ko uvuče Srbiju i srpski narod u bilo koji svetski sukob. Od Srba, pa i od vas koji ste takođe Srbi, ne zavisi ni kada će prestati rat u Ukrajini, ni kada će prestati ubijanje u Gazi, ni kada će prestati ovo ludilo koje se dešava u svetu. Ali, od nas i te kako zavisi da li ćemo sačuvati našu jedinu Srbiju, da li ćemo sačuvati u njoj mir i stabilnost i da li ćemo u ovim teškim i preteškim vremenima uspeti da obezbedimo njen daljni ekonomski razvoj. Ako u tome uspemo, biće više novca za ono što su pričale neke vaše kolege, i za zdravstvo i za školstvo i za poljoprivredu i za sve druge građane koji žive u Republici Srbiji. Dakle, nemojte da tražite u ovom dobronamernom, u ovom ljudskom dokumentu, u ovom hrišćanskom dokumentu bilo šta ružno, bilo šta negativno. Nema u njemu nikakve mržnje. Na kraju krajeva, vi zaboravljate da je tom Saboru prisustvovala i Njegova Svetost patrijarh srpski gospodin Porfirije. Ako mi nađete posle patrijarha Pavla čoveka koji je više u SPC smireniji, posvećeniji miru, ima razumevanja za sve narode koji žive zajedno sa nama ili žive pored nas od gospodina Porfirija, nećete u tome uspeti. Čovek je bio mitropolit u Zagrebu. Živeo je među Hrvatima. Poštovali su ga i on je poštovao njih. On je prisustvovao, to nećete da kažete, ovom Saboru i on je, između ostalog, blagoslovio ovu Deklaraciju. Nadam se da ne mislite da je i patrijarh Porfirije velikosrbin, četnik, da je u službi režima Aleksandra Vučića, da i on hoće da stvori veliku Srbiju. Nadam se da ne idete toliko daleko u tim vašim političkim fantazmagorijama. Žao mi je i ja mislim da je svakom razumnom Srbinu žao što sa takvim ponosom kažete da nećete da glasate za ovakvu jednu Deklaraciju i za ovakav jedan dokument. A čuli ste od naših kolega iz Saveza vojvođanskih Mađara da će jednoglasno da podrže ovu Deklaraciju. Pa, zamislite taj moralni i nacionalni pad kod nekih od vas! Vi kao Srbi nećete da podržite Deklaraciju svesrpsku, ali će za to glasati Mađari, glasaće Hrvati, glasaće pripadnici drugih naroda, koji su prisutni i u Vladi Srbije, prisutni su i ovde među našim narodnim poslanicima. Među našim narodnim poslanicima imate i Srbe i Mađare i Bugare i pripadnike svih nacija i vera koji žive u Srbiji. Na kraju krajeva, ne morate da glasate za ovaj dokument, ali molim vas kao boga, svoje evropejstvo, svoj kosmopolitizam, nemojte da dokazujete time što ćete da budete autošovinista i što ćete po milioniti put da kažete - e, ali desila se Srebrenica. Jeste, desila se Srebrenica, ali desilo se nešto i pre te Srebrenice. Ovim ću da završim - Uvek imajte na umu ono što je rekla jedna žena koja je bila na vašoj strani u ideološkom smislu, ali je bila od vas mnogo obrazovanija i mnogo pametnija, pokojna Latinka Perović, ja se sa njom u mnogo čemu nisam slagao, čitao sam mnoge njene knjige, njene tekstove itd, ona je čak bila i član, ako se ne varam, Liberalno-demokratske partije Čedomira Jovanovića, ali nema to nikakve veze, bila je pametna i obrazovana žena, izgovorila je i napisala jednu sjajnu rečenicu: "Istorija nije samo tekst nego i kontekst". Uvek to imajte u vidu. 

ANA BRNABIĆ: Hvala vam. Sledeći reč ima narodni poslanik Marijan Rističević. 

ĐORĐE PAVIĆEVIĆ: Replika.

ANA BRNABIĆ: Imaćete pravo na repliku. 

MARIJAN RISTIČEVIĆ: Zahvaljujem. Dame i gospodo narodni poslanici, evo ih opet galame ovi od Hakija Abazija. Haki Abazi im je tata novčan. Tek toliko da znamo. Šteta što ova deklaracija o političkim i nacionalnim pravima Srba sa Svesrpskog sabora nije usvojena i u delo sprovedena posle Prvog svetskog rata i milion i 280 hiljada žrtava i 28% ukupne populacije tada u Srbiji. Posle veličanstvene ratne pobede ujedinili smo se sa drugima u čvrstoj veri da su se oni ujedinili sa nama, a ispostaviće se da su se oni ujedinili protiv nas. Umesto da smo stvorili državu za nas mi smo u suštini stvorili državu protiv nas. Tu državu su 25 godina kasnije komunisti rasparčali u niz država koje su danas postale bašte za negovanje mržnje prema nama, prema Srbiji. Ujedinjenje sa poraženim 1918. - 1945. skupo je koštalo Srbe i Srbiju. Jugoslavija je po meni bila spomenik kosturnica srpskog naroda sa Jasenovcem u vreme Drugog svetskog rata, tada najvećim srpskim gradom. U Jasenovcu gradu srbosjekom poklanih i maljem pobijenih Srba pod zemlju i Savu bačeno je 700 hiljada Srba, a u to vreme Beograd je brojao 350 hiljada stanovnika. Pobili su nam dva Beograda oni sa kojima smo se ujedinili 1918. Na kostima jasenovačkih žrtava stvorena je komunistička Jugoslavija koja je bila mašina za dodatno rasrbljavanje srpskog naroda. Hteli smo sa drugima da stvorimo Jugoslaviju, državu prosperiteta za sve, a stvorili smo sebi vekovne mrzitelje. Koliko smo bili naivni govore činjenice - Srbi su uz podršku preko srpskog fizičara Mihajla Pupina, tada prijatelja američkog predsednika Vuda Vilsona, uspeli da jadransku obalu i Dalmaciju na određeni način dodele Hrvatima. Koliko smo bili ludi, pokazuje činjenica da je Pavelić tu istu obalu za vreme prve NDH dao Italiji, a srpski partizani ponovo je vratili Hrvatima 1945. Za mene je ta socijalistička Hrvatska bila amnestija za Jasenovac i samo prelaz iz jedne u drugu NDH. Danas u toj drugoj NDH u Dalmaciji slave ustaše i Pavelića, a mrze Srbe i Srbiju koji su im darovali Dalmaciju. Crnogorska obala je do 2018. bila od Ulcinja do Sutomora, da bi srpska vojska omogućila da se ta obala danas proteže do Herceg Novog. Danas ti Montenegrini kažu da je tada srpska vojska koju je predvodio polu-Crnogorac okupirala Crnu Goru. Zahvaljujući pobedi i poklonu srpske vojske danas od turizma žive te dve države, Hrvatska i Crna Gora. U Jugoslaviju, gde smo okupili svoje mrzitelje, Srbi su ušli sa 49% stanovništva, svih drugih koji nisu bili Srbi bilo je 51%. Iz nje smo izašli sa 36%, a svih drugih je bilo 64%, a to znači, na ulasku 1921. godine, po prvom popisu, na 100 Srba u Jugoslaviji bilo je 106 onih koji nisu Srbi, a 1991. godine na kraju Jugoslavije na 100 Srba bilo je 177 onih koji su druge nacionalnosti. To su rezultati našeg udruživanja sa poraženima i nedostatka borbe za nacionalna i politička prava. Statistika je matematika, nauka, iz nje se više nego jasno vidi nad kim je izvršen genocid u šest decenija tokom 20. veka. Sve druge tvrdnje o nekom drugom genocidu je neistina. To je genocid nad istinom. Mađarska je posle dva rata izgubila trećinu teritorija kao deo poražene strane u tim ratovima, a Srbija je kao pobednica u dva rata izgubila trećinu naroda kao pobednica. Ti gubici su valjda danas razlog da se dva naroda mađarski i srpski sve bolje razumeju. Strah od velike Srbije je izmišljen da se iz stvorenih komunističkih državica Srbi pobiju i proteraju, a teritorije na kojima su vekovima živeli zadrže. To je istina ako hoćemo da je vidimo, ona se vidi kroz „Oluju“ i progon Srba iz Sarajeva i Federacije Bosne i Hercegovine. Danas je Srbija velika, vrednosno velika, i strah je u državicama oko nas, drugorazrednim protektoratima, danas od vrednosno velike Srbije. Moj apel našim autošovinistima, mi smo više puta imali kao narod naviku da kada nas neko napadne, jedan naš deo naroda se pridruži napadačima. Toga ima i danas. Molim vas, nemojte to da radite. Od naših unutrašnjih sukoba i podela jedino mi nikada nismo imali koristi. Uprkos svemu kroz šta je srpski narod prošao u 20. veku, mi ne treba da gajimo ljubav prema mržnji. Srbija i srpski narod poštuje sve druge, ali i sebe. Ponosan sam na činjenicu da i posle svih sukoba iz 90-ih jedino Srbija nije promenila etnički sastav, nijedan narod ni manjina nije na traktorima bežala iz Srbije. Svesrpska deklaracija sa srpskog sabora i okupljanja oko samih sebe, radi legitimne zaštite nacionalnih i političkih prava ostatka našeg ponosnog naroda. Dosta smo mi bili ludo hrabri, vreme je da budemo i mudri. Dosta smo ratovali za druge, vreme je da živimo za sebe. O ovoj deklaraciji najbolje govore stihovi Alekse Šantića, očni glase: „I svuda gde je srpska duša koja, tamo je meni otadžbina moja. Živeo srpski narod“. 

ANA BRNABIĆ: Hvala vam. Hajde da pređimo sad na sve replike. Prvo reč ima Đorđe Pavićević. Izvolite. 

ĐORĐE PAVIĆEVIĆ: Mogu samo kratko, pošto kratko i moram, s obzirom da je 20 i nešto minuta govorio o onome što sam ja rekao. Samo nekoliko stvari, niti sam pominjao memorandum, niti veliku Srbiju i ne znam zašto niste opomenuli govornika da prosto ne interpretira moje stavove na takav način. Ali ono što jesam pomenuo jeste da vi sami interpretirate ovaj tekst onako kako vam odgovara, a najčešće da bi udarali po opoziciji i da bi govorili ovo što smo sada čuli, da smo mi ovde nekakvi loši Srbi. Mada, hvala ministru što mi je priznao moju nacionalnost, valjda se to tako radi ili tako se broje krvna zrnca u SNS. Ali, isto tako, nije priznao punokrvni politički status u tom smislu. Kada se govori o svesrpskim, onda se kaže – sa vama ili bez vas, mi ćemo usvojiti to. To se zove svesrpska deklaracija, pa onda bez nekih valjda i ne može da se usvoji. Ima toga još, ali nemam vremena. Da kažem samo još jednu stvar, niti sam ja uveo ovde, Srebrenica se pominje dva puta u tekstu deklaracije. Predsednica Skupštine je govorila o genocidnosti. Jedina moja poenta jeste u tome da ne možete zločine nacionalizovati, ne možete zločine podruštviti na takav način da nazivate ceo narod prema nekakvim zločinima, pa bilo to genocid, ali bio i ratni zločin ili strašan zločin, kako se često tu govori. Tako da, prosto, poenta je da nemate pravo da na takav način delite odgovornost za zločine koje su počinili neki ljudi sa imenima i prezimenima. Hvala vam. P

ANA BRNABIĆ: Hvala vam. Sada Srđan Milivojević. Izvolite. 

SRĐAN MILIVOJEVIĆ: Poštovani građani Srbije, evo sam u petom sazivu narodni poslanik, dešavalo se da ljudi promaše dnevni red, promaše tačku, promaše mesec, godinu, ali da promaše epohu i vek, to se nije desilo u Narodnoj skupštini. Mi smo malopre svedočili desetominutnom izlaganju o memorandumu SANU iz 1986. godine, iako na dnevnom redu imamo neki dokument koji je koalicija „Rio Tinto“ proglasila svesrpskim dokumentom i svesrpskom deklaracijom. I onda se nama spočitava da nismo dovoljno Srbi i stalno nam se spočitava neka mržnja. Znate, mnogo gledate u sopstveno srce kada komentarišete naše stavove. Pogledajte malo svet oko sebe. Zašto svuda vidite mržnju? Pa zato što gledate u sebe i prenosite nam ono što vidite u sebi, ono što osećate prema Srbiji i prema srpskom narodu. Vi da volite ovaj narod, ne biste kopali litijum. Vi da volite ovaj narod, kazali biste – obustavljamo taj štetočinski projekat. Vi da volite ovaj narod, nikada ne biste kazali – ubijte jednog Srbina, mi ćemo stotinu muslimana. Vi da volite ovaj narod i da volite Mađare, pa nikada ne biste formirali jezičke patrole koje će odlaziti na sever Srbije da vide ko od Mađara ne zna dovoljno srpski jezik. Vi da volite ovaj narod i da volite Mađare i Hrvate, pa nikada ne biste kazali – Mađarima jedan sendvič kad ih budemo selili, jer Mađarska je bliže, a Hrvatima dva, jer je Hrvatska dalje. Mi smo i tada i sada osuđivali takvu politiku i nikada nismo podržavali tu politiku i nikada nas ne možete pridobiti da budemo za tu politiku. Mi ćemo uvek biti protiv te politike. To nema nikakve veze. Vi narodu koji je stigmatizovan, vi narodu koji je izašao iz Drugog svetskog rata sa epitetom žrtve sada lepite epitet dželata. Vi ste promovisali tu politiku, vi ste kazali da je svaka presuda Haškog tribunala presuda srpskom narodu i isturili srpski narod ispred sebe. To nije pametno, to nije pristojno. 

ANA BRNABIĆ: Reč ima Boris Bajić. Izvolite. 

BORIS BAJIĆ: Hvala, predsednice. Hteo bih da ukažem da zaista smatram da je na današnjem zasedanju zaista bilo dovoljno zloupotrebe mađarske nacionalne zajednice. Smatram da nas ovakva retorika vraća zaista nepotrebno u vreme nekih konfliktnih situacija. Mi smo svoje odnose raščistili, mi smo odlučili da ne želimo da gledamo u prošlost, odlučili smo da želimo da gledamo u uspešnu zajedničku budućnost. Mi zaista se radujemo da danas više novine nisu pune nekakvih konfliktnih situacija, već da mi danas možemo da razmišljamo zajedno sa Mađarskom, zajedno Srbi i Mađari o zajedničkim uspešnim projektima i zaista bih vas molio da više ne zloupotrebljavate mađarsku zajednicu. Mi smo mnogo veće patriote od vas, mi smo pošteni, mi radimo i gradimo ovu zemlju, a vi ako imate nekakve destruktivne porive, molimo vas da ih zadržite za sebe. Hvala. 

ANA BRNABIĆ: Hvala mnogo, narodni poslaniče. 

SRĐAN MILIVOJEVIĆ: Replika.

ANA BRNABIĆ: Ali nemate nikakav osnov za repliku. Hvala vam što ste se prijavili, dobro je da ste pokušali, ali ne postoji baš nijedan osnov. Pošto nemamo više prijavljenih za reč, zaključujem ovim zajednički načelni i jedinstveni pretres o predlozima akata iz tačaka od 1. do 60. dnevnog reda i prelazimo na pretres u pojedinostima. Druga tačka dnevnog reda – Predlog zakona o izmenama Zakona o privremenom uređivanju načina naplate takse za javni medijski servis. Primili ste amandmane i izveštaje Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Pošto je Narodna skupština obavila načelni pretres, saglasno članu 157. stav 3. Poslovnika Narodne skupštine, otvaram pretres Predloga zakona u pojedinostima. Na član 1. amandmane, u istovetnom tekstu, podneli su narodni poslanici zajedno Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Solja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđe Đorđić; zajedno Vojislav Mihajlović i Vladimir Đorđević; zajedno Aleksandar Jovanović, Danijela Nestorović, dr Milica Marušić Jablanović, Dragan Jonjić i Dragan Petković; zajedno Zdravko Ponoš, Stefan Janjić, dr Tijana Perić Diligenski, prof. dr Dragan Delić, prof. dr Slobodan Cvejić, dr Tatjana Marković Topalović i Slobodan Petrović; zajedno Borislav Novaković, Ivana Rokvić, Đorđe Stanković, Uroš Đokić, dr Ana Jakovljević, Slavica Radovanović, Ana Eraković, prof. dr Snežana Rakić, Aleksandar Ivanović, Žarko Ristić, Miloš Parandilović i Dragan Ninković. Da li neko želi reč? Po Poslovniku, izvolite. 

TIJANA PERIĆ DILIGENSKI: Na osnovu člana 158. stav 3. da predsednici, odnosno ovlašćeni predstavnici poslaničkih grupa za ukupan pretres u pojedinostima imaju dodatno vreme od 15 minuta za poslaničku grupu, koje se ne računa u ukupno vreme za pretres o pojedinostima za poslaničke grupe. Prijavljena sam po ovom osnovu od pre nekoliko dana i nadam se da mogu da dobijem reč. 

ANA BRNABIĆ: Ovde nema prijave za reč, možete sada da koristite. 

TIJANA PERIĆ DILIGENSKI: Pa dobro, ali, prijavila sam se u svakom slučaju pre nekoliko dana. 

ANA BRNABIĆ: Ne postoji taj institut prijave za reč, kada govorimo o amandmanima. 

TIJANA PERIĆ DILIGENSKI: Vi gospodine Jovanov sigurno nećete da mi držite predavanje. Zahvaljujem. 

ANA BRNABIĆ: Imamo podnosioce amandmana koji su se već prijavili za reč sada. Možete da se prijavite, dobićete reč. Dakle, nikakva problem, ne znam tačno šta je bila povreda Poslovnika. Nije bila. Pa nije bila. Da, ajde idemo polako. Irena Živković. 

IRENA ŽIVKOVIĆ: Mi ovde danas vodimo raspravu o povećanju RTS pretplate i to četvrtom po redu povećanju od dana kad je Aleksandar Vučić obećao da će u potpunosti ukinuti RTS pretplatu. Jedino o čemu danas treba govoriti na ovu temu jeste, zašto bi građani Srbije uopšte plaćali bilo šta RTS-u? Po definiciji to je Javni servis građana koji treba da informiše pravovremeno, objektivno i pre svega istinito građane Srbije o njihovom javnom interesu, ali mi vidimo da to nije tako. Molim predsedavajuće ako mogu kolege da me ispoštuju dok govorim, sa one druge strane. Složila bih se da platimo duplo i pretplatu RTS-u, ukoliko bi se na tom istom RTS-u moglo čuti da u Negotinu mesec dana gori deponija i da ni jedna nadležna institucija nije imala ni jednu jedinu reakciju na to. Kada bi moglo da se čuje da su u Knjaževcu počeli istražni radovi, da su pobodene sonde prema Kalni, prema Minićevu, prema Boljevcu a da građani Knjaževca uopšte ne znaju o čemu se tu radi. Na RTS-u se može čuti da je u Zaječaru izrađen velelepni stadion od 30 miliona evra, ali se ne može čuti da na grudnom odeljenju zaječarske bolnice, kroz zatvorene prozore uliće sneg i ne može se čuti da je Zaječar ostao bez dežurnog anesteziologa i da su operacije sada mogu zakazivati, pazite, samo utorkom i petkom. Može se čuti na tom RTS-u i da je obećanje Aleksandra Vučića da će do kraja 2022. godine biti izgrađena nova bolnica u Boru, ali se ne može čuti da dve godine nakon mi nemamo ni projektnu dokumentaciju za tu obećanu novu bolnicu a kamoli temelj. Može se čuti i ovih dana od Aleksandra Vučića da je u Boru pet puta veći budžet, ali se isto tako ne može čuti da Borani od toga nemaju ništa, da sve ove godine, ove vlasti u Boru nije izgrađena nijedna zgrada, nijedna škola, nijedan vrtić. Ne može se na tom RTS čuti da dete sa slomljenom rukom u Boru čeka četiri sata zato što nemamo ortopede. Ne može se čuti da dete nakon epi napada čeka dva dana na uput za drugi grad, jer nama EG aparat ne radi već dve godine. Zar vi kolege poslanici, vas pitam, mislite, da su funkcioneri SNS bitniji od te dece, pa su oni na RTS-u, a ova deca ne. Evo, ja se slažem da platimo i deset puta više tu pretplatu koju predlažete, ali ako će se čuti na tom RTS-u Miodrag Živković iz sela Slatina, kome samo tri dana eksproprijacijom u korist Ziđina, oduzeto sedam hektara zemlje i koji je četiri godine na sudu i ne može da dobije pravdu. I, ne samo on, već još dvadesetak istih takvih domaćinstava u selu Slatina i selu Metovnica. Mogli ste čuti na RTS-u takođe obećanje Aleksandra Vučića da će deset dana nakon izbora 2022. godine doći u selo Krivelj i po njegovim rečima da će država stati uz meštane sela Krivelj, koji je prinudno Ziđin iselio, ali ne možete nigde čuti da on ni dan danas tamo nije došao, dve godine nakon tog lažnog obećanja, jednog u nizu samo. I, ne možete čuti na RTS-u da Jasna Tomić iz sela Krivelj, 79 dana svojim telom blokira kamione Ziđina, zajedno sa svojim komšijama i brani svoje selo. Davno ste spustili zavesu oko istočne Srbije, davno ste otpisali moju Timočku krajinu. Zar mislite da stvarno niko neće da je brani? Zar mislite da je niko, onako iz srca ne voli? Zar mislite da su svi poverovali suprugu gospođe ministarke Vujović, načelniku UKP Cmoliću koji je širio nacionalnu mržnju nazivajući prvo Vlahe, a onda i sve nas na toma području, incesiodnima, sifiličnima, ja samo citiram, i divljacima, a to sve u cilju da nas ostatak Srbije ne bi branio. Evo, ja bih da vas podsetim, neka i vaš muž nauči, a i vi, Pauljom Matej je bio vođa ustanka, njegove jedinice su učestvovale na Čegru, jedinice hajduk Veljka su bile prepune Vlaha, Vlasi su starosedeoci na tim prostorima oni su učestvovali u svim oslobodilačkim ratovima, dokazi za to su spomenici u svakom vlaškom selu u okolini Bora. Evo, ovo oni pišu još pre par godina predsedniku države, isti ti Vlasi, a on im ne odgovara, evo ovde je pismo. Ja nisam Vlajna, zato kažem, ja branim svoje sugrađane i branim državljane Srbije iako nisam Vlajna. Razumete, ja sam predstavnik građana Srbije, ja ih ne delim. Kažem, ja sam citirala. Mi smo gospodine predsedniče ostali bez imovine, bez drva za ogrev kako nemamo gde da proizvedemo stočnu hranu, rasprodali smo i stoku, jednostavno smo bez igde ičega. Gotovo u svakom razgovoru sa predstavnicima Ziđinga, oni su naglašavali da imaju podršku države, iskreno se nadamo da imamo i mi, kao starosedeoci koji su na ovim prostorima vekovima, pre otvaranja prvog rudnika u Boru 1903. godine. Kada se bude čulo na RTS-u da je ministar Mali i njegovo Ministarstvo finansija dalo dozvolu da se na posede meštana okolnih sela ulazi i pre isplate i pre pravosnažne presude, evo ga ovde rešenje o tome, ništa ja ne lažem gospodo, za sve sam donela dokaze. Kada se to bude čulo na RTS-u, kada se isto tako bude čulo… 

MARINA RAGUŠ: Izvinjavam se gospođo Živković, samo momenta jedan. Vaš amandman na član 1. Predloga zakona o privremenom uređenju načina naplate takse za Javni medijski servis glasi – briše se. Vi možete da govorite samo o vašem amandmanu i da obrazložite vaš amandman. Vi ste govorili o svemu samo ne o amandmanu. 

IRENA ŽIVKOVIĆ: Govorim o tome. Da li mogu da kažem, gospođo predsedavajuća. 

MARINA RAGUŠ: Molim vas, čemu nervoza, samo momenat, vratiću vam vreme. Samo momenat. Po Poslovniku vi možete, evo, pustila sam vas da kreativno obrazložite vaš amandman, ponavljam on glasi – briše se. Da li ste svesni šta ste vi sve govorili? 

IRENA ŽIVKOVIĆ: Da smatramo… 

MARINA RAGUŠ: Izvinjavam se, opet, kršenje Poslovnika, izneli i uvrede, bavili se klevetama, nemate nijedan dokaz za to o čemu govorim, a ljudi…. 

IRENA ŽIVKOVIĆ: Imam. 

MARINA RAGUŠ: Izvinite, samo momenta, ne možemo u glas, nećete gubiti vreme, vratiću vam vreme. Pomenuli ste čoveka koji je samo sticajem okolnosti suprug ministarke Vujović, taj čovek nije u mogućnosti da vam odgovori, a amandman glasi – briše se. Pri tom, da vas podsetim, sve vas, vi ste sada u direktnom prenosu na RTS-u i sve to što ste rekli da ne može da se čuje na RTS-u, upravo se čuje. Stoga vas molim vraćam vreme uzela sam dva minuta, samo se skoncentrišite na obrazloženje vašeg amandmana koji konkretno glasi, briše se. Izvolite, imate dodatnih dva minuta. 

MARINIKA TEPIĆ: Pet, ste uzeli nije dva, da ide vreme šta je? 

IRENA ŽIVKOVIĆ: Sve ovo što sam rekla ne može se čuti na RTS-u naravno i ovo je jedini način da se na RTS-u čuje i zato i imamo amandman koji glasi, briše se, jer se ne slažemo da se poveća pretplata niti da se bilo šta plaća RTS-u. Ovo je jedino mesto gde ja mogu da kažem, a da prenese RTS i zato sa ovog mesta vam poručujem, Istočnu Srbiju jeste prodali, ali mogu nam je uzeti samo, ako je mi sami damo, a mi je ne damo ima nas koji ćemo je braniti. Hvala. 

MARINA RAGUŠ: Po Poslovniku, gospođa Tepić. Izvolite. 

MARINIKA TEPIĆ: Zahvaljujem, gospođo Raguš član 27. i član 108. i molim vas da na dalje, nadam se i za sve ostale poslanike, ali bar za poslanike iz stranke Slobode i pravde ne činite ovo što ste malopre uradili, a to je da prekidate usred izlaganja. Zašto to radite? Zašto to radite? Zašto prekidate misli nekom poslaniku? Zašto tačno kada je rekao najosetljiviju stvar za koju sam mislila da će se naježiti svako u ovoj sali, pa i vi, pa i vi? Vi ste dozvolili da se dobacuje, da se vređa na to niste reagovali žena jedva samu sebe čuje dok govori od žamora, ali ste zato nju prekinuli i to potpuno neopravdano dok ona potpuno opravdano obrazlaže amandman briše se što znači da se pretplata ne povećava i obrazlaže zašto, pa ne možete vi očekivati da joj stavite reči u usta i da ona govori ono što vi mislite da je potrebno ili ono što vi mislite da je dozvoljeno niste još uveli rečnik dozvoljenih reči, a sramota koju je policajac Cmolić izgovorio je jedna od najvećih bruka za svakog građanina ove zemlje i morali ste na to reagovati, a ne ovde da i vi iznosite neistine da to nije tačno kada znate i sami da je tačno i čak mislim da je pokušao da se izvini zbog toga doduše vrlo nespretno i tek kada se cela javnost pobunila. I zato vas molim i završavam da ne prekidate poslanike bar stranke Slobode i pravde to je nedozvoljeno i mi nismo članovi Srpske napredne stranke da biste vi nama stavljali u usta šta treba da kažemo, a šta ne. Hvala. 

MARINA RAGUŠ: Hoće da se Skupština izjasni o tome? Nećete? Dobro i to je jasno. Hvala. Reč ima ministarka Vujović. Izvolite. 

IRENA VUJOVIĆ: Poštovana predsedavajuća, poštovani građani Srbije opet smo čuli niz neistina, ali evo pre svega da se osvrnem vezano za deponije koje uklanjamo širom Srbije. Dakle, preko 1.000 divljih smetlišta je uklonjeno od 2021. godine do danas, da događa se da gore deponije širom Srbije usred visokih temperatura i često ljudskog faktora trudimo se prvi put do sada na odgovoran način da rešimo te probleme pošto su deponije gorele i ranije i u mnogo većem obimu i više ih je bilo pošto je bilo plus još ovih 1.000 koje smo uklonili u međuvremenu, pa niko o tome nije pričao i niko se nije žalio, ali naravno da moramo da govorimo o tome, naravno da moramo da rešavamo problem upravljanja čvrstim otpadom, da i mi smo jedini koji to radimo na odgovoran i ozbiljan način. Poštovani građani Srbije da bi uklonili divlja smetlišta moramo pre svega da izgradimo zelenu infrastrukturu, dakle regionalne i reciklažne centre na čemu intenzivno radimo i do 2027. godine će biti minimum šest regionalnih centara u potpunosti uspostavljeno, paralelno sa tim ćemo zatvarati divlje deponije i smetlišta, dakle u svim jedinicama lokalne samouprave i uklanjati divlje deponije. Kada govorimo o pomenutom okrugu odakle dolazi poslanica koja je sve ovo spočitavala, dakle, koja svakodnevno vodi borbu protiv velikih investicija i uspešnosti pre svega kompanija koje rade u Boru, moram da vas podsetim vezano za ulaganja kompanije u Boru, a to je dakle od 2019. godine do 2023. godine, u životnu sredinu je uloženo skoro 220 miliona dolara. Dakle oprema za odsumporavanje, izgradnja za postrojenja za tretman otpadnih voda, prečišćene vode se vraćaju u proces bez ispuštanja, recipient, izgradnja obilaznog tunela Krivajske reke i još mnogo projekata koji su učinili bolju životnu sredinu i bolji kvalitet životne sredine nego što je ikada bila. Kada govorimo o kvalitetu vazduha, takođe u gradu Boru, u značajnoj meri se popravio, bilo je moram priznati prekograničnog zagađenja u prethodnim godinama, naročito 2011. godine, a poslednjih nekoliko godina uloženi su veliki napori da se poboljša kvalitet životne sredine, kao i deponija u Negotinu i ostale koje gore, a uskoro ćemo i to rešiti i sistemski, ali važno je da znamo kako to rešavamo i da radimo u skladu sa najboljim evropskim standardima. Imamo nekoliko regionalnih centara koje možemo da vidimo na licu mesta šta se događa. E sada sledeće, što se tiče pominjanja mojih članova porodice, dakle, pre svega to nije pristojno, jer ste se jutros osvrtali na Poslovnik i rekli da ne treba da se pominju članovi porodice i to neko iz vaših redova, ali naravno da to sada nema nikakve veze. Moram da reagujem da je to pre svega laž, da je to izvučeno iz konteksta, da svakako su Udruženja manjina osudila vaše napade i izmišljotine, da to nije bilo tako , nego već su se svi pripadnici MUP, trudili i radili svoj posao, kao što rade svakodnevno i mislim da svi mi možemo da budemo ponosni na to šta radi MUP i koliko je Srbija bezbedna. Ako može plaćenica Dragana Đilasa, kada ja pričam, molila bih vas, pošto ste se i vi pravili da budete drveni advokat, tako da prestanite da mi dobacujete i suflirate i nemojte pominjati više članove moje porodice, ako to nije tema dnevnog reda. Ali nemam ništa protiv, možemo da pričamo i na tu temu, onda ćemo pričati i o vama podrobnije, nije problem. 

MARINA RAGUŠ: Hvala gospođo Vujović. Po Poslovniku, gospođa Tepić. 

MARINIKA TEPIĆ: Odustala bih, da ste opomenuli ministarku, odustala bih, ali niste, imali ste vremena da to uradite. To što je ona van sebe od besa, što ne ume ni sada da ućuti, ne ume samu sebe da kontroliše, to može na drugom mestu, ovde ne može i ovde su dužni da trpe svi članovi i bivše SRS, i telefonske sekretarice i sekretarice sa telefona, itd. To im je posao i za to ih građani plaćaju. Zamislite koliko smo tek mi uznemireni kada čujemo da se ministarka Vujović krije iza celog MUP, to što je njen punoletni suprug na visokoj državnoj funkciji MUP, napravio takvu brljotinu, da je za očekivati da bar sada kaže i da se izvini građanima Srbije, ona se krije iza MUP i to vam je praksa. Za svaku pojedinačnu krivicu krijete se iza zastave, iza države, iza grba, iza naroda, stalno kolektivna krivica, za vaša individualna nedela. Zaista morate i savetovala sam i prošli put predsednicu Narodne Skupštine, obavite konsultacije sa ovim gostima koji ovde dolaze, jer ja nisam primetila od članova Vlade iz nekih drugih klupa iako nam se mnogo ne sviđa što govore, ovakvu dozu drskosti i bezobrazluka. To na Savskom vencu u vašoj kancelariji i kod vaše kuće možete, a ne znam šta je smešno. Vi ste dama, vi ste dama, pa sramota jedna. Hvala. 

MARINA RAGUŠ: Član 103. stav 8. – u slučaju stava 7. ovog člana, predsednik, odnosno predsedavajući Narodne Skupštine, dužan je da vreme koje je narodni poslanik koristio, zloupotrebljavajući prava iz stava 1. ovog člana, oduzme od ukupnog vremena koje pripada njegovoj poslaničkoj grupi i to ću upravo da uradim. Vi ste rekli šta ste imali i to apsolutno nije bila povreda Poslovnika, niti ste rekli koji član. Po Poslovniku, narodni poslanik Uroš Đokić. Izvolite. 

UROŠ ĐOKIĆ: Hvala. Predsedavajuća, ukazujem na povredu člana 107. Poslovnika Narodne skupštine, gde je rečeno da govornik na sednici Narodne skupštine dužan i da poštuje dostojanstvo Narodne skupštine, zabranjeno neposredno obraćanje, nije dozvoljeno uvredljivo izražavanje o drugim članovima ovog doma itd. Ja bih vas napomenuo da članove Vlade ne biraju građani koji ovo gledaju, članove Vlade bira ovaj dom. Ove članove Vlade neki su birali, neki smo glasali i protiv, ali ono što je apsolutno nedopustivo jeste da gost dođe u naš dom, pozvan da odgovara na naša pitanja da nam objasni zašto mi danas treba da glasamo ili da ne glasamo za one akte koja Vlada predlaže, a da član Vlade, odgovarajući onome koga je postavio i koji ima zakonska ovlašćenja da kontroliše, se obraća rečima da su plaćenici i izdajnici i tako nešto, to je apsolutno nedopustivo ponašanje. Hvala vam. 

MARINA RAGUŠ: Slažem se pod pretpostavkom da svi poštuju Poslovnik i da se članovima Vlade obraćaju bez pominjanja članova porodice i bez kojekakvih konotacija. Ukoliko bi ta rasprava bila takva kako ste je vi opisali, onda ni ja ne bi imala previše posla. Apsolutno se slažem sa vama i nadalje ćemo isključivo da radimo baš tako, po Poslovniku. Dakle, prelazimo na amandmane. Na član 1. amandman je podnela dr Tijana Perić Diligenski. Amandman glasi – briše se. Reč ima narodni poslanik dr Tijana Perić Diligenski. Izvolite. 

TIJANA PERIĆ DILIGENSKI: Zahvaljujem, predsedavajuća. Ja sam se maločas pozvala na član 158. stav 3. Gospođa Brnabić je rekla da imam pravo kada dođem na red, gospodin Smiljanić je aminovao da mogu da iskoristim ovo pravo. Da li se sada slažete? Zahvaljujem. Stranka Srbija - Centar neće da podrži povećanje pretplate za Javni medijski servis ne zato što smatra da pretplata nije celishodna, već smatramo da Javni medijski servis mora da se upristoji i mora da bude na korist, a ne na uštrb svih građana Republike Srbije. Radio televizija Srbije nije javni servis koji je na polzu svih političkih stranaka i svih građana, već godinama sistemski vrši propagandnu funkciju u korist jednog čoveka, vladajuće stranke i nekolicine ljudi. Svedočanstvo tome jeste i izveštaj koji je doneo BIRODI za period od 1. decembra 2022. do 31. maja 2024. godine. Dakle, za raspon od godinu i po dana posmatranih svih populacija Dnevnika 2 RTS-a, koji se daje u 19.30 časova svake večeri, utvrđeno je, metodološki egzaktnom procedurom, da je šef države predstavljen sa 25% ukupnog vremena, od čega je dominantno pozitivno predstavljen sa 87,8% i sa svega 0,7% negativnog sadržaja. Isti manir je kada je upitanju i Vlada Republike Srbije, koja je predstavljena sa nešto manje pozitivnog sadržaja. Naravno, mora da kaska za šefom države i to iznosi svega 72% i 1,4% negativnog sadržaja. Stranke opozicije su na margini. Konkretno, stranka kojoj ja pripadam uopšte nema privilegiju da se pojavi na RTS-u. Obrazloženje za donošenje navedenog predloga zakona je krajnje sramotno. Navodi se da je neophodno da TV pretplata poskupi zbog finansijske autonomije i personalne nezavisnosti RTS. Šta bi, gospodo, sa obećanjem šefa države, datog 2013. godine, da će taksa za RTS da bude ukinuta? Svedoci smo toga da čak 11 godina kasnije ne samo da nije ukinuta, nego ona poskupljuje za RTS i za RTV. Program RTS je sve siromašniji, sve je oskudniji. Kulturno-umetnički program je na marginama. Bojim se da će to postati praksa, s obzirom na odluku REM-a od 12. maja ove godine da televizije sa nacionalnom frekvencijom, dakle, tu ubrajamo RTS i četiri ove privatne, više ne podležu zakonskoj obavezi da u svom programu proizvode minimum 20% kulturno-umetničkog sadržaja i dečijeg programa. Građani Srbije ni u kom slučaju, ni po koju cenu ne treba da plaćaju estradizaciju i pinkizaciju javnog medijskog servisa, zbog čega opozicione stranke ne mogu da budu prisutne na RTS-u, koji svesrdno objavljuje i prikazuje snimke sa venčanja jedne od svojih popularnih voditeljki, a mnoge važne društvene teme, goruće društvene teme, dakle, i ekonomske i političke, su ostale na margini, te građani koji gledaju Javni medijski servis nisu imali nikakve informacije o protestima „Srbije protiv nasilja“. Sada se o litijumu ne izveštava. Građani Srbije ne znaju ništa o visokonaponskim korupcionaškim aferama, niti o organizovanom kriminalu. Politika hleba i igara je štetna, te smatram da će uredništvo RTS-a da se dozove pameti i da ne izgubi i ono malo kredibiliteta i integriteta koji su imali. Sporno je što prema finansijskom izveštaju RTS-a čak 4.140.000 dinara na godišnjem nivou RTS daje za zarade i za naknade zarade zaposlenih, a 4.175.000 RTS daje za proizvodne usluge. Zbog čega jedna takva javna medijska kuća izdvaja više za proizvodne usluge nego za naknade i zarade svojih zaposlenih? To je ključno pitanje. Građani osiromašene i prezadužene Srbije samo dodatno mogu da padnu u duhoklonuće kada vide da od 60 tačaka dnevnog reda čak jednu petinu čine zaduživanja. Sramota je građana da im umesto vukova iz šume, ovce odnose domaći psi čuvari, pa se postavlja pitanje zašto ekonomski tigar u punom jeku, koji treba da pravi kvatni skok u budućnost, poput zeca skače u ambis? Zbog čega se zadužujemo, to je ono što interesuje građane Republike Srbije? Zbog onoga što ja nazivam beli slonovi, to su skupi infrastrukturni projekti od kojih obični građani nemaju preterane koristi, ali koji su Eldorado za korupciju i koji daju diskreciona ovlašćenja za kraduckanje, da citiram Velju Ilića, krađu ili pak korupciju visokih razmera, kakvi su Nacionalni stadion sa pristupnim saobraćajnicama, takav je bio Beograd na vodi. Danas je takav EXPO 2027, mnogi stadioni koji su po Srbiji izgrađeni u Zaječaru, Loznici itd. Zadužujemo se, dragi građani, da bi se, između ostalog, i gradili auto-putevi. Ponavljam, Srbija – Centar nema ništa protiv izgradnje auto-puteva, ali imamo problem da se cena izgradnje jednog kilometra auto-puta volšebno menja. To bih ilustrovala primerima Moravskog koridora, odnosno deonice puta Pojate – Preljina. Na početku izgradnje radova bilo je dogovoreno da će cena po kilometru da košta 7,2 miliona evra, a onda je danas došla na 14,4 miliona evra, a ekonomisti iz Fiskalnog saveta daju projekciju da će po okončanju radova ta cena da dođe do 20 miliona evra. Puta nema niđe, zadužujemo se konstantno, a uz to još je drastičniji primer deonice puta Beograd – Zrenjanini – Novi Sad, koji košta čak tri puta više nego što je bilo planirano. Vaši auto-putevi su trošni, automobili upadaju u asfalt, otvaraju se kao Crveno more pred Mojsijem. Evropska komisija je primetila da se enormno zadužujemo. Žao mi je što gospodin Mali nije tu, jer građani Srbije izdvajaju pet miliona evra godišnje na javne investicije i imaju pravo da znaju sve o ekonomskoj i društvenoj opravdanosti tako velikih mega strukturnih projekata, a građani apsolutno nemaju nikakvu informaciju i vi ste obećali Evropskoj komisiji da ćete na jedan viši domaćinski način da upravljate savesnije, odgovornije javnim investicijama, da ćete doneti strategiju za upravljanje javnim investicijama i prateći akcioni plan, ali to sve radite ispod radara, dakle sve je to van uvida javnosti i sebi ste dali rok i njima ste obećali da decembar 2026.godine. Gle čuda, za vreme okončanja EKSPA i da ćete staviti van snage sve zakone i sve odredbe kojima se ukidaju leks specijalisi, pre svega zakoni o javnim nabavkama, i to ponovo planirate da ostvarite kada EKSPO bude gotov, dakle faktički poput Pontija Pilata da operete ruke od finansijske odgovornosti i da sami sebe abolirate za to. Ja moram da primetim izvesnu kreativnost u zaduživanju. Dakle, to je u skladu sa vašom politikom balansiranja. Reč je o jednom gospodinu, ne mogu da se setim koji je tačno upotrebio termin, miroljubiva koegzistencija, pa da ne bi slučajno ekonomsko platno otišlo ni previše ulevo, ni previše udesno, ni istočno, ni zapadno, ni južno, ni severno, vi dajete svima, može i kod OTP banke, može i kod banke Inteza, može i kod Benk of Čajna, može i kod Razvojnog fonda Abu Dabi. Dakle, može kod svih i paradoksalno je i sramotno je da predstavnički dom i da poslanici svesno zadužuju i postojeću i sve generacije koje dolaze za nama. Dakle, to je jedna neodgovorna politika. Zaista smatram da je neodgovorno, sramotno je da sada krademo od budućnosti, faktički tri naša kolena koja tek dolaze. Što se tiče kredita kod banke Poštanska štedionica u iznosu od 42 milijarde dinara, 360 miliona evra… 

MARINA RAGUŠ: Izvinite, gospođo Diligenski, kakve sve to veze ima sa vašim amandmanom? 

TIJANA PERIĆ DILIGENSKI: Rekla sam da koristim po osnovu člana 158. stav 3, referisala sam se na pretplatu RTS-a i idem u pojedinosti. 

MARINA RAGUŠ: Vi možete da govorite samo o vašem amandmanu, gospođo Diligenski. 

TIJANA PERIĆ DILIGENSKI: U članu 158. stav 3. ne piše. 

MARINA RAGUŠ: Ima toliko tačaka. Ovo je rasprava u pojedinostima. Dakle, vi isključivo možete da govorite o vašem amandmanu. Kakve veze ime zaduživanje i sve ostalo što ste naveli sa vašim amandmanom, a to je briše se, na Zakon o uređivanju načina naplate takse. 

TIJANA PERIĆ DILIGENSKI: I te tako ima veze, gospođo Raguš. 

MARINA RAGUŠ: Ja sam čekala 10 minuta da dovedete to u vezu. Evo, samo da vas pitam - vi ste doktor nauka? 

TIJANA PERIĆ DILIGENSKI: Jesam. 

MARINA RAGUŠ: Kako biste se vi na mom mestu poneli da slušate vas, da slušate takvo obrazloženje, imate Poslovnik, šta biste radili? 

TIJANA PERIĆ DILIGENSKI: Bila bih zadivljena i bilo bi mi drago da mogu da čujem nešto što je dobronamerno i što je pametno. Iskreno. Ja znam da ste vi politikolog i ja verujem da imate šire misaone horizonte i da možete sve ovo da uvežete u jednu misaonu celinu, a uz to, ne samo da sam politikolog i doktor političkih nauka, ja sam i pravnik, i ovo sve proizilazi jedno iz drugog, ako ćete krenete induktivno, ako ćete da krenete deduktivno. Dakle, na sve tačke na koje se pozivam ja obrazlažem amandmane, tako da ko želi sve apsolutno može da pojmi. 

MARINA RAGUŠ: Ja se slažem sa vama, ja zaista volim da slušam konstruktivne i spremljene rasprave na temu dnevnog reda, pogotovo kada su u kolege politikolozi u izlaganju, ali ja nikako ne mogu da dovedem bilo da krenem induktivno ili deduktivno, mene ovde ograničava Poslovnik. Znači, u Poslovniku kaže da vi isključivo možete da govorite o temi dnevnog reda, pričamo o pojedinostima i pričamo o amandmanu. To vreme koje imate, vi ste mlad poslanik, vi ste mogli da rasporedite i na ostale amandmane i da to dovedete u vezu. Ne biste izgubili u vašoj argumentaciji, a možda bi vaše izlaganje imalo veću težinu. 

TIJANA PERIĆ DILIGENSKI: Ovo je po osnovu ovlašćenog predlagača. Dakle, ja ću sad kada se javim i po osnovu amandmana. Dakle, ovo je vreme po osnovu… 

MARINA RAGUŠ: Sačekajte druge amandmane. Izvolite, javite se. Ja sam vam uzela možda dva i po minuta. Služba će znati precizno koliko. Reč ima Ivana Rokvić, amandman na član 1. Izvolite. 

IVANA ROKVIĆ: Hvala. Za izmenu ovog zakona uopšte nije važno… Ovde ste sad stavili u ovom članu da se menja 31. decembar 2025. godine. Uopšte nije važno s obzirom da se vi na izmenu ovog zakona pozivate na član 95. tačka 10 koja zapravo kaže da Republika Srbija uređuje i obezbeđuje sistem javnog informisanja, što znači da nemate pravo, kao ni ustavni osnov, da namećete pretplatu kao harač. Zašto kažem harač? Preko računa za struju se plaća TV pretplata. Šta se dogodi onda kada neko ne plati račun za struju? Mislim da ide prinudna naplata, a šta je to onda ako ne harač? Kad smo kod računa za struju, ovde imam jedan fantastičan citat. Kaže: „Molio bih da mi objasnite, kao i građanima Srbije, kako i na koji način će sada ljudi zbog brojila koje imaju u svinjcu morati da plate pretplatu. Ako već na to ide električno brojilo, a sumnjam da svinje baš mnogo prave razliku između programa, sada od vas tražim odgovor kako da svinje plaćaju pretplatu za javni servis, a ne znaju šta gledaju.“ Vidim da niste rešili ovu dilemu predsednika Republike koju je imao davnih dana, još onda kada ste obećavali da ćete ovu pretplatu ukinuti i tako došli na vlast, a sada je, evo, treći put već podižete i to za 16,6%. S obzirom da nemate ustavni uslov za ovo, da vidimo šta još Ustav kaže. Kaže da građanima Srbije garantuje pravo na istinito, potpuno i pravovremeno informisanje. Videćemo večeras da li će građani Srbije dobiti takvo informisanje iz Šapca. Ko RTS-u dozvoljava da ne radi svoj posao? Dozvoljava mu REM i sada bih rekla – Olivera Zekić, Milorad Vukašinović, Aleksandra Janković, Aleksandar Vitković, Radoje Kujović, Višnja Ranđelović, Božidar Zečević, Nemanja Tasić su ljudi koji su odgovorni ovim građanima i Narodni pokret Srbije će ih jednog dana pozvati na odgovornost što drže građane u medijskom mraku i truju Srbiju svakodnevno svojim lažima. Hvala. 

MARINA RAGUŠ: Reč ima gospodin Aleksandar Jovanović, po amandmanu. Izvolite. 

ALEKSANDAR JOVANOVIĆ: Dobar dan svima. U vezi povećanja pretplate, da li je RTS ikada realno prikazivao šta se u ovoj zemlji radi sa prirodom i njenim prirodnim vrednostima? Da li je RTS nekada… Vidite šta je ovo što držim ovde. Ovo je najveće mesto zločina nad prirodom u Srbiji. To je Jošanička reka. To je Nacionalni park Kopaonik. Najviši stepen zaštite, a gde ste izgradili, kad kažem vi, vaša vlast, kumovi Aleksandra Vučića, Nikola Petrović itd, ne samo ovde nego po celoj Srbiji, 17 malih hidroelektrana na dve reke, i to u zaštićenom području, nacionalnom parku, Jošanička i Samokovska. Evo kako izgledaju ti vaši standardi ekološki. Gospođo Vujović, dobar dan, gospođo Vujović, šta je, ne poznajemo se odjednom. 

MARINA RAGUŠ: Gospodine Jovanoviću, po Poslovniku, meni se obraćajte, ne možete ministru. Ne možete ni jednom poslaniku. 

ALEKSANDAR JOVANOVIĆ: Ne, ja se obraćam ministarki koja je zadužena za zaštitu prirode. 

MARINA RAGUŠ: Samo polako, imate svoje vreme i niko vam neće uzeti ni sekund. Nastavite. 

ALEKSANDAR JOVANOVIĆ: Neće, a i da hoćete, ne možete da mi uzmete ništa, ali zato možete da uzmete reke. Pogledajte šta ste uradili. Ovo je samo jedna od reka koju ste sahranili i pobili sve što živi u njoj. Evo još jedna slika kako izgleda kako vi brinete o prirodi. Aleksinac. Pogledajte ovo. Ovako vi ispunjavate ekološke standarde kojima su vam puna usta - kada pričate o „Rio Tintu“, ispunićemo sve. Evo kako izgleda vaša briga o prirodi. Ja sedam godina zadnjih se bavim vašim zločinima, idem od mesta do mesta. Mene je ekologija uvela, vi ste me uveli u ovu Skupštinu. Nikad se ne bih bavio politikom da niste radili ovo što radite i ne zanima me vlast. Odmah da znate vi – apsolutno me ne zanima. Ako ikada bude u prilici da dođem na vlast, evo, ne želim da dođem na vlast. Nikad ne želim da budem na mestu ministarke ekologije, jer ona takva kakva je može samo kod vas da bude na tom mestu. Ima dalje. Gospodin Vesić koji priča za mog kuma da je posekao 460 stabala samo nema dokaze za to, znate šta znači poseći 460 stabala? Evo to izgleda ovako. Vesiću, gledajmo ovamo. Ovo si uradio na Bari Revi. Sahranio si živu šumu šutom, od tvojih investitora koji grade, ne znaju šta će sa parama, a ne od mog kuma koga prozivaš ovde. Sram te boli lažovčino, bedniče jedan, nego si ovo ti uradio. Jesi bednik. Bedniče jedan. Ima dalje. Crnovrška reka – Stara planina pod zaštitom. Zato sam ja ovde. Ovo ste uradili. Ovo radite svojoj prirodi. Ovo je pijaća voda. Dok dve trećine sveta skapava od gladi, vi dozvoljavate ološu da pijaću vodu naše planinske reke gura u cevi. Da li ste svesni šta radite? Gospodine Vesiću, tražio sam od vas da me primite. Gospođo Raguš, dajte, smirite ovog ovde. 

MARINA RAGUŠ: Izvinite molim vas. Važi za sve. Ko god želi reč dobiće je. Poslovnik, replika, imate osnov, dobićete reč. Molim vas, gospodine Jovanoviću, javili ste se na amandman – briše se, a koristite vreme ovlašćenog predstavnika iz svoje grupe, to da znate. Izvolite nastavite. 

ALEKSANDAR JOVANOVIĆ: Tako je. Godina je 2018. bivši ministar ekologije Goran Trivan donosi rešenje o uklanjanju cevi iz Rakitske reke. Nakon toga nema ko to da sprovede. Skuplja se nas 500 i odlazimo u Rakitu, bušimo te cevi, postupamo po zakonu koji je ova država donela, po odluci i rešenju koje je Trivan doneo, uklanjamo cevi, a onda se pojavljuje novi ministar za građevinarstvo, evo ga ovde, Vesić i nova ministarka i donose rešenje, tj. uredbu kojom Rakitsku reku vraćaju u cev i ponovo sahranjuju reku od koje ljudi tamo žive. Ljude poje stoku od toga. Da li ste normalni vi? Ostavili ste ljude bez vode. Onda Vučić koji je obećao meni, Ratku Ristiću, Desku iz Rakite, Aleksandru Paniću, koji nas je zvao na sastanak, obećava da će doći u Rakitu i da će rešiti taj problem. Šta je bilo s tim? Gde si, Vučiću, u Rakiti? Čekaju te još gore ljudi. Anu Brnabić presrećem na ulicu u Pirotu baš u to vreme. Ovde mašu slikom mene i Vučića. Da, 2017. godine sam ga presreo na ulicama Pirota i rekao mu – ako bude nestala Toplodolska reka, za koju je takođe predviđena smrtna kazna, mi nemamo šta da tražimo više u Toplom Dolu. Onda se desilo to što se desilo. Desila se pobuna. Kako da ne - Vučića ja da molim. Nisam ja ko ti da mu se uvlačim u dupe. Ajde, sram te bilo.

MARINA RAGUŠ: Molim vas. U redu. Imamo dve opcije. Pauza da se malo smirite i da razumete šta ste upravo malopre rekli. Ovo je Skupština, nije ulica. Pažljivo sam vas slušala. Dobili ste reč kad god ste imali osnov za to. Ajte sada malo sačekajte. Možete da se javite i po nekom drugom amandmanu. Malo smirite tenziju. Da li ste svesni šta ste rekli u direktnom prenosu na RTS? Da li ste svesni šta ste rekli? Sačekajte malo sledeći amandman pa se javite. Milimir Vujadinović po amandmanu. Izvolite. Izvinjavam se, gospodine Vujadinoviću. Jovanov po Poslovniku. Hoćete vi da sačekate malo? Nisam videla. Izvinite. 

MILENKO JOVANOV: Poslovnik član 106. stav 1. govornik može samo da govori o tački dnevnog reda o kojoj se vodi pretres. Mi sada vodimo pretres u pojedinostima. Tačno je da poslanička grupa ima 15 minuta, ali to ne znači da mogu da pričaju šta im padne napamet, nego da pričaju o amandmanima koji su na dnevnom redu. Nisam čuo ništa o amandmanima. Ova priča o zeki koji ne znam ni ja nestane, automobili koji propadaju kroz asfalt, ovo drugo ne vredi ni da komentarišem. Ne mogu da ponovim sve i da hoću. Dajte samo da se vratimo na ono što je tačka dnevnog reda, rasprava u pojedinostima. Podneli su ljudi amandmane. Mi slušamo, čekamo da čujemo hoćemo li čuti nešto pametno da nas ubede da glasamo za neke od amandman. Ako oni sami ne veruju u svoje amandmane, neće da ih brane, kako ćemo mi da promenimo mišljenje? Neka se vrate na amandmane. Ne tražim da se Skupština izjasni o ovome. 

MARINA RAGUŠ: Kolega Jovanov, potpuno se slažem sa vama. Ja se trudim zaista da podsetim kolege šta je njihova obaveza po Poslovniku. Nekada uspeva, nekada ne. Gospodin Vujadinović. Izvolite. 

MILIMIR VUJADINOVIĆ: Hvala predsedavajuća. Danas o Javnom servisu i o pretplati. Jako je bitno ono što čini svaki medij u Srbiji, pogotovo ako to čini na pravi način. Šta god da završi u medijima u Republici Srbiji ostaje zapisano za istoriju, a pre ili kasnije to može biti dokaz onoga što je čovek bio. Reče nam malopre moj prethodnik - godina je 2018. Ja ću vas vratiti jednu godinu unazad. Godina 2017. 29. jul, ovo vreme dana, baš kao i danas. Današnji dan 2017. godina. Malopre govoreći na konferenciji za novinare rekao sam da je prošlo osam godina, izvinjavam se, prošlo je sedam godina. Kaže Javni medijski servis i svi oni mediji koji su to tada zabeležili kako je to tada izgledalo. Te godine na današnji dan u ovim trenucima, u ovo doba dana moj prethodnik, čovek koji je govorio pre mene presreće Aleksandra Vučića, današnjeg predsednika države na ulicama Pirota, pruža ruku predsedniku i kaže – predsedniče najlepša je naša zemlja na svetu, mogu li nešto da vam kažem? Ja sam ovde da vam se obratim u ime meštana Temska. Došao je sa Žarkova, ali ajde, Bože moj, neka bude da je iz Temske, valjda predstavnik svakoga na kugli zemaljskoj. Evo, kaže – ako mogu samo jedan minut, minut jedan, jedan pošto ušteda na nivou prenosa Elektroprivrede je jednako 30 toplodovskih reka. Mi znamo kako to da uradimo. Imamo projekat da napravimo mini hidroelektranu i mali ekološki istraživački centar. Naravno, umišljajući valjda o tome da je nekako potomak Cvijića ili Pančića, kako to reče moj uvaženi kolega Bakarec, dalje nastavlja – da nastavimo tradiciju Cvijića i Josipa Pančića koji su udarili temelje kod geomorfologije i biologije. Ako to uradimo, tj. ako postave mini hidroelektranu u Temskoj, da se razumemo, ako to uradimo cela Temska može da hrani te turiste, ja vam obećavam da ćemo mi promeniti socijalnu sliku za samo godinu dana ako to uradimo. Evo, molim vas, molim vas, ovde vam stoji, ovde vam stoji na tri strane. 

MARINA RAGUŠ: Sve je to u redu, ali ja pokušavam da razumem kakve to veze ima sa ovim amandmanom. 

MILIMIR VUJADINOVIĆ: Evo odmah ću da vam objasnim vrlo rado. 

MARINA RAGUŠ: Ajte molim vas. 

MILIMIR VUJADINOVIĆ: Podržavam i za to sam da se odbaci ovaj amandman jer je potreban da nivo pretplate se poveća za 50 dinara, jer ako onemogućimo rad Javnog medijskog servisa i svih drugih medija, ovakve stvari nećemo moći da imamo jer neće biti kapaciteta da takve stvari čitamo par godina posle. Hvala. 

ANA BRNABIĆ: Na član 1. amandman je podneo narodni poslanik Marijan Rističević. Amandman glasi – Predlog zakona o izmenama Zakona o privremenom uređivanju načina naplate takse za Javni medijski servis menja se tako da glasi – posle reči 31. decembra 2024. zamenjuje se rečima – 31. decembra 2025. Primili ste izveštaj Odbora za ustavna pitanja i zakonodavstvo i Odbora za kulturu i informisanje, kao i mišljenje Vlade o podnetim amandmanima. Da li neko želi reč? Gospodin Marijan Rističević. Izvolite. 

MARIJAN RISTIČEVIĆ: Zahvaljujem. Dame i gospodo narodni poslanici, naravno da ću na određeni način glasati za RTS da dobije tu taksu. Ali, moram vam reći, uprkos tome što svi građani uplaćuju taksu za RTS, da meni RTS sve više liči na N2. Dakle, na RTS-u znamo da je Riđi vođa opozicije zaradio silan novac. Znate ono - 48 sati svadba, pa po 13 hiljada evra, pa jedno 300 emisija, pa jedno pet miliona evra i on je danas nezadovoljan. Nezadovoljan je time što nije više zaradio. Znamo i kako je Riđi preprodavac sekundi zarađivao novac na RTS-u i mislim da RTS-u i nije trebala tolika taksa da su svoj biznis vodili na pravi način, da deo svog kolača nisu prepuštali Riđem, vođi opozicije. Dame i gospodo narodni poslanici, postoje dve vrste televizija. Jedne televizije su iz nadležnosti Republike Srbije, druge televizije su tzv. televizije koje reemituju program. Dakle, te televizije koje reemituju program nemaju pravo na emitovanje domaćih reklama, što sada nije slučaj. RTS se uopšte ne buni zato što im neko uzima deo kolača i stoga mislim da im treba dati neke pare za taksu, ali oni moraju da se ponovo uozbilje i da se bore za taj novac, a ne da novac prepuštaju Riđem, vođi opozicije, za njegove privatne biznise koji se finansiraju javnim novcem, što preprodajom reklama, što emisijama koje gura kroz RTS. Hvala. 

MARINA RAGUŠ: Na član 1. amandman, sa ispravkom, zajedno su podneli narodni poslanici dr Zoran Lutovac, Filip Tatalović, dr Nenad Mitrović, Dragana Rašić, dr Ksenija Marković i Nebojša Novaković. Da li neko želi reč? Po Poslovniku, gospodin Borko Stefanović. Izvolite. 

BORKO STEFANOVIĆ: Hvala, gospođo predsedavajuća. Malo pre ste prekršili član 107. i član 27, zbog toga što ste, nemam običaj da reagujem na nastupe određenih političkih i amoralnih pojava, ali u ovom slučaju je bilo drastično kršenje ovih članova sa vaše strane kao predsedavajuće. Morali ste da prekinete govornika i da mu izreknete opomenu, zbog toga što je govorio čak o nekim fizičkim svojstvima političkog protivnika, što je ispod svakog nivoa a što njemu nije strano, ali me čudi da je vama strano, s obzirom da znam da ste pristojna žena i pristojna osoba i nije mi jasno zbog čega niste prekinuli ovog čoveka? Hajde to što iznosi neistine i što laži, ali što iznosi neka lična svojstva vezana za fizički izgled, nadam se da ćemo se složiti da je to zaista ispod svakog nivoa, pa čak i nivoa te osobe. Hvala. 

MARINA RAGUŠ: Samo mi recite šta znači - pa čak ispod nivoa i te osobe? Da li želite da se Skupština izjasni? 

BORKO STEFANOVIĆ: Ne.

MARINA RAGUŠ: Ima reč dr Nenad Mitrović. Izvolite. 

NENAD MITROVIĆ: Hvala puno. Poslanici Demokratske stranke traže da se ukine pretplata za RTS. Ja ću malo da okrenem priču. Jutros, dok sam se spremao za ovu Skupštinu, peglao sam košulju. Nisam se spremao nešto teoretski, nego peglao sam košulje i bila je jedna jako lepa emisija na Drugom programu ujutru, a to je bila emisija o Merimi Njegomir i o njenim pesmama. Inače, za mlađe poslanike, da znate da je to prva pevačica narodne muzike koja je pevala, odnosno držala svoj koncert na Kolarcu. Posle njene smrti, ona je nastavila da živi i ona će živeti u svojim pesmama sve dok je Srbije. Ova Skupština će ostati poznata po tome što donosi zakone koji se ne primenjuju, što se zadužuje neprimereno i što ova generacija te dugove neće vraćati. Da je program na RTS-u tako kvalitetan i inspirativan, ja bih oberučke glasao za povećanje TV pretplate. RTS informativni program, ne mislim o kulturnom programu koji, kako je koleginica rekla, vrlo brzo neće imati obavezu da više 20% svog programa promovišu kulturu, dakle, informativni program, po meni, toliko je zla naneo ovoj državi od 90-ih do danas zbog neprikladnog informisanja, neobjektivnog informisanja, više zla nego sve sankcije, ratovi i bolesti od korone pa naovamo. RTS informativni program ne radi dobro posao i ne zaslužuje uopšte povećanje TV pretplate. Hvala puno. 

MARINA RAGUŠ: S obzirom da se niko nije javio za reč, prelazimo na sledeći amandman. Na član 1. amandman su zajedno podneli narodni poslanici Srđan Milivojević i dr Dragana Rakić. Gospodin Srđan Milivojević ima reč. Izvolite. 

SRĐAN MILIVOJEVIĆ: Poštovani građani Srbije, ako se sećate izborne kampanje iz 2012. godine, Aleksandar Vučić je kazao - čim dođemo na vlast, ukinućemo TV pretplatu. I zaista, ukinuli su TV pretplatu, ali su uveli TV taksu. Ona su kazali - struja neće poskupeti. I zaista, struja nije poskupela, ali je poskupela električna energija. To su te tri šibice koje non-stop mađioničari vrte, a ispod te tri šibice ne nalazi se kuglica nego se nalazi naš novac i oni žetoni iz onog naprednog džuboksa o kom sam pričao. Tako će poštovati i ekološke standarde kada je reč o "Rio Tintu", ali s obzirom da taj projekat nikad neće biti realizovan zahvaljujući otporu građana Srbije i od tog posla neće biti ništa, red je malo da vam kažem još koju o ovim amandmanima. Ja sam predao, koristiću vreme ovlašćenog predlagača, tri amandmana na ovaj set, nazovimo ih, medijskih zakona, koji se tiču RTS-a i TV pretplate. Prvi je da se TV pretplata plaća do 1. decembra 2024. godine. Drugi je da TV pretplata iznosi 40 dinara. I ako se pitate zbog čega TV pretplata treba da bude 40 dinara, to je vrednost partijskog glasoida tabloidnog karaktera koji se zove "Informer", a SNS taj "Informer" više vrednuje nego RTS. RTS-ov program, a pogotovo informativni program, sveden je na nivo "Informera". I onda je primereno da i ta TV taksa koju je Aleksandar Vučić ukinuo 2012. godine iznosi 40 dinara. Posebno je to važno zato što na RTS-u nećemo moći da vidimo da sam ja i na član 1. današnjeg dnevnog reda predao amandman, naravno, vi ste odbili da uopšte o njemu razgovaramo, reč je o ovoj svesrpskoj deklaraciji, ja bih molio da na RTS-u vidimo večeras da sam ja tražio da se proglasi moratorijum na iskopavanje minerala jadarita, litijuma i bora, a da se kao strateški resurs ove zemlje proglasi voda. Takođe, na RTS-u nećete videti da su nedavno u Šapcu, gde se večeras organizuje protest protiv litijuma, organizovane konjičke igre, gde se kao sponzor konjičkih igara pojavljuje, pazite sada, najbolja pozivnica da večeras izađete na miting, sponzor konjičkih igara na šabačkom hipodromu je šabačka bolnica i dom zdravlja. To su one institucije koje nemaju za klimu, ali imaju da sponzorišu konjske trke. E vidite, u zemlji u kojoj imamo takav medijski servis, u zemlji gde ne možete da vidite istinu, ne treba ni da se plaća TV pretplata. Zato sam predložio da bude 40 dinara, samo iz razloga što toliko košta partijsko glasilo "Informer". Na šta bi trebalo da se iskoristi ta TV pretplata? Molim vas, molim ljude iz RTS-a da dobro razmisle o tome. Važno bi bilo da se angažujete u novinarskoj školi koju organizuje televizija N1, da odete malo kod Žakline Tatalović, da odete malo kod Emine Kovačević, kod Maje Nikolić, kod Nataše Miljković, kod Predraga Gajića i da naučite kako se odgovorno radi novinarski posao, kako ne gostuje Aleksandar Vučić kod samog sebe, nego gostuje kod vas i treba da mu postavljate pitanja koja postavljaju i ti novinari u skupštinskom holu funkcionerima "Rio Tinto" koalicije. Znači, da odlazite u novinarsku školu N1, da se vratite novinarskom istraživačkom novinarstvu, da se posvetite novinarskoj profesiji, novinarskoj etici, da budete servis građana Srbije, a ne partijski servis SNS. Za kraj ovog prvog dela o našim amandmanima, ja bih voleo i da na RTS-u imamo stalno, ima jedna divna emisija na Radio Beogradu, zvala se "Mozaik vremena", bila je sastavljena od govora nas ljudi koji se bave politikom, ali i ljudi iz oblasti umetnosti, kulture, sporta, podseća nas na znamenite događaje iz naše prošlosti. Bilo bi divno da se na RTS-u u drugom Dnevniku vrati makar pet minuta tog mozaika vremena. Onda ja ne bih morao da objašnjavam pripadnicima drugih nacionalnih manjina da kada ukazujem na nepočinstva SRS, politiku 100 za jednog, kada ukazujem na politiku jedan sendvič za Mađara, dva za Hrvate, to ne radim da bih nanosio bol tim ljudima, ja poštujem to što oni imaju veličinu kao narod i spremni su to da oproste, ali dozvolite meni, kao predstavniku srpskog naroda da to ne zaboravim i da to ne oprostim, da mi se ne bi ponovilo. Ja vam se zahvaljujem. Ja ću uvek biti prijatelj sa mađarskim narodom i sa vama, i uvek ću centi ono što radite za Republiku Srbiju i kada smo bili u koalicionoj vladi od 2008. do 1012. godine i sada, i uvek ću ceniti vašu veličinu kao naroda, kao ljudi i spremnost da to oprostite. Ali, molim vas, nemojte meni kao Srbinu zamerati što to ne zaboravljam, jer to su počinili pripadnici mog naroda i to mene čini velikim kao pripadnika svog naroda što to ne zaboravljam. Oprostite molim vas, ako sam vas na to podsetio na ovaj način. Hvala. 

MARINA RAGUŠ: Gospodin Boris Bajić. Izvolite. 

BORIS BAJIĆ: Hvala. Poštovana predsedavajuća, ja vam se zahvaljujem na izvinjenju. Hteo bih zaista da ukažem, kao što je opšte poznato svaka frustracija i destrukcija svoj uzrok ima u nemoći i ja sam potpuno svestan da vi osećate jednu vrstu nemoći da se ponovo dočepate vlasti. Ja sam vas zaista samo lepo zamolio da u tim svojim nastojanjima ne pravite štetu. Znači, mi smo svoje odnose izgladili. Mi smo svoje odnose u mnogome unapredili i mi smo u redu. Smatram da takva vrsta vraćanja u prošlost ne može nikome da koristi. Samo bih hteo da pojasnim svoj stav. Hvala. 

MARINA RAGUŠ: Hvala vama. Po Poslovniku, Ana Oreg. 

ANA OREG: Po članu 104. - uvredljivo izražavanje o narodnom poslaniku, koje smo imali upravo od kolege da vidimo kada pričamo Srđana Milivojevića. Ja bih htela da pitam kolege iz SVM u čije ime oni tačno pričaju, kada kažu. To što ste vi oprostili bivšim radikalima i trenutno pravite koaliciju sa njima, ne znači da svi Mađari to hoće. Ne radi se tu o odnosu Mađara i Srba, nego se tu radi o pojedincima, koji su tada formirali radikalnu vlast i koji su i sada ovde u ovim klupama. Hvala. 

MARINA RAGUŠ: Takođe, zloupotreba Poslovnika, član 103. i 108, ali nemam od čega i od koga da vam oduzmem vreme, jer ste vi samostalni poslanik. Nadam se da ćete ceniti upravo ovu fleksibilnost. Gospodin Branko Vujković, po amandmanu. Izvolite 

BRANKO VUJKOVIĆ: Hvala predsedavajuća. Želim da pozdravim uvažene ministre i naravno dame i gospodu predstavnike državnih organa i kolege poslanike, a žao mi je, otišao je gospodin Milivojević, ne ide da se priča kada neko nije tu, ali zaista, kada vidim određene poslanike opozicije, pitam se zašto su toliko ponizili instituciju narodnog poslanika. Zaista, ponašanje koje je krajnje neprimereno, ovo gledaju svi građani Srbije, ali i građani regiona, vide jedno ponašanje koje, hajde pored toga što se iznosi kontinuirane neistine, kao što je recimo, evo, gospodin Milivojević zna da u Šapcu nema klimatizacije u Domu zdravlja i u opštoj bolnici, zna da su sponzori konjičkog kluba ili trka na hipodromu dom zdravlja i opšta bolnica Šabac, što zaista su notorne laži, moram tako da kažem, direktno kako jeste. Činjenice da su i opšta bolnica i dom zdravlja kao društveno odgovorne zdravstvene ustanove podržale naravno, i takve skupove, kao i sve druge skupove u sanitetskom obezbeđenju i naravno da nije problem da direktori tih institucija dodele nagrade određenim učesnicima koji su osvojili nagrade. Kada govorimo naravno, i o ovim amandmanima i na povećanje cene same RTV pretplate istakao bih da, želeo sam to na početku samom i da kažem, da čestitam našim olimpijcima koji su osvojili prvu medalju, nadam se i zlatnu, sigurno je srebrna. Podsetio bih predstavnike opozicije da Srbija izdvaja najveću nagradu od svih učesnika Olimpijskih igara. Znači, čestitam Zorani i čestitam Damiru, zato što sam uveren da će sigurno osvojiti zlatnu medalju, ali ako osvoji i srebrnu Srbija će se radovati, jer to je prva medalja za Srbiju. To ne bismo mogli da nemamo stabilne finansije za koje su zaslužni i ministar Mali i gospođa Jorgovanka Tabaković, ali naravno zaslužna je i odgovorna politika, politika i kada morate naravno da podignete malo neke cene. E, tu ide novac poreskih obveznika, nagrađujemo najbolje i to najviše, ne u regionu, nego u celoj svetu. Osvrnućemo se i na Rio Tinto, samo polako. Pozivate u Šabac, pa evo, danas ćete se voziti najboljim auto-putem koji je izgradio Aleksandar Vučić, nije ga izgradio Dušan Petrović, nije ga izgradio Dragan Đilas, nije ga izgradio Zdravko Ponoš. Nijedan kilometar auto-puteva niste izgradili, više od 160 kilometara auto-puteva je izgradio Aleksandar Vučić. Znači, vi putujete tim putevima, vi se krećete tim putevima. Podsetio bih, a šta ste vi radili? Šta je radio taj Dušan Petrović i Nebojša Zelenović? Pa, podsetio bih kada smo imali lokalne izbore, hteli ste da trujete članove GIK koji su iz SNS, da nam stavljate leksilijum, da li je tako? Da li ste to hteli? A kada govorimo o litijumu, evo dotaći ćemo se i litijuma, ali ćemo se dotaći litijum-karbonata. 

MARINA RAGUŠ: Molim vas, nemojte da se dotičete bilo čega, osim teksta amandmana, samo dovedite obrazloženje sa tekstom amandmana. Gospodine Jovanoviću vi molim vas ne dobacujte. Kao što ste tražili da se sala umiri kada ste vi govorili, tako ja sada vas molim, pustite govornika da završi svoje izlaganje. 

BRANKO VUJKOVIĆ: Obrazloženje je vrlo jasno i precizno, da bismo imali stabilan budžet, da bismo imali dobre finansije moramo i da imamo prihode, prihode koji garantuju i najbolje nagrade našim sportistima i najbolje zdravstven ustanove i najbolje puteve, podrazumevaju i jadarit, podrazumevaju i razvoje energetskog sektora i podrazumevaju naravno i povećanje određenih troškova za građane, ali prosečna plata je značajno veća, tako da građani to sigurno neće osetiti. A vi što se brinete mnogo za zdravlje svih građana Srbije, poručio bih da umesto litijuma koji se koristi kao energent razmislite o litijum-karbonatu koji je ozbiljan lek koji možete da pijete i koristi se u bipolarnim poremećajima, koji se koristi i kod depresije. Pošto se očigledno svi poslanici opozicije vrlo čudno ponašate, a o tome možda može profesorka Slavica Đukić Dejanović, kao vrhunski neuropsihijatar više da vam objasni. Kada imate oscilacije raspoloženja i kada ne znate šta pričate, da li ste agresivni, da li ste depresivni, vi onda lepo uzmete litijum-karbonat i on će da vam sredi raspoloženje skroz. Hvala vam. 

MARINA RAGUŠ: Reč ima narodni poslanik, Borko Stefanović, po Poslovniku. 

BORKO STEFANOVIĆ: Član 106. Piše da je kolega doktor, ne znam čega je doktor, ali znam da ste povredili Poslovnik jer ste dozvolili da čovek ovako bezočno ponovo vređa sve poslanike opozicije, da ih proglašava očigledno bolesnim, nekim mentalno bolesnim ljudima, da nam propisuje on litijum-karbonat. Molim vas, vi to dozvoljavate, najnormalnije da čovek ovde ovakve stvari govori i još poziva ministarku koja je slučajno veoma stručna za to, zato što je lekar, da ona ministarka interveniše da nama ovde pruži pomoć i vi ćutite. Ćutite i puštate da čovek ovakve stvari govori. Onda ne samo to, nego onda on nama ovako prstom, vi iz opozicije, kaže, mi osvajamo medalje, a šta, nama je krivo što osvajamo medalje? Da li vidite kako delite narod? Kome je krivo? Neću da gledam u tom pravcu, ovo je ispod svakog nivoa. Šta smo mi? Mi nismo ovaj narod, nismo građani ove zemlje, zato što nećemo da popijemo lek koji nam on propisuje. Sramota. 

MARINA RAGUŠ: Gospodine ministre, ja verujem da ste bili na nekom mini odmoru, što se i vidi po vama, mi nismo. Vi niste bili tu kada je gospodin Jovanović došao sa tabletom leksilijuma i ponudio čini mi se ministru Martinoviću. Vi niste bili tu i ne reagujete kada takve uvrede i takve kvalifikacije dolaze sa te strane ali ja se slažem sa vama. Evo, sad ćemo striktno po Poslovniku. Onda dve trećine ljudi, koji su danas i ovih dana govorili, neće imati reč, hoćete tako? 

BORKO STEFANOVIĆ: Izrecite mu opomenu, kao što ste poslaniku, kako vas nije sramota.

MARINA RAGUŠ: Hoćete tako? Jer hoćete da se Skupština, ja sam intervenisala, hoćete da se Skupština izjasni o tome? Nećete. Doktor Zoran Lutovac, po Poslovniku. Izvolite. 

ZORAN LUTOVAC: Član 27. ali ovo što je stvarno rečeno je ispod svakog nivoa. Ono što mogu da kažem jeste sledeće, da osim što je pokušao da uvredi opoziciju, da je sve vreme pokazivao ulizištvo i laskanje a podsetiću vas da je Dante ulizice i laskavce, smestio u drugu jarugu osmog kruga pakla. A tamo se leži u fekalijama. Hvala. 

MARINA RAGUŠ: Dobro, a izvinite, kako sad ja ovo da tumačim što ste vi rekli? Samo vas pitam. Vi ste ipak doktor nauka, kako mislite da tumačim to što ste sada rekli? Osim da vam citiram šta je pisalo na ulazu Danteov pakao, - svaki put i svaki dan kada treba da se uđe u debatu, ostavite nadu vi koji ulazite a šta rade gledaoci, naši građani koji su nas ovde delegirali? Na tom RTS-u koji vi hoćete da ukinete, na kojem biste želeli da vidite sve to o čemu pričate i na kojem se to vidi, ja vas zaista ne razumem. Kako da kvalifikujem a evo traži se od mene da strogo idem po Poslovniku,pa kako da kvalifikujem ovo što ste malopre rekli? Ja znam i razumem dr. Lutovac, šta ste vi rekli, da ste na mom mestu, to bi zaslužilo opomenu, ja znam šta ste rekli, i neću vas opominjati, kao što to nisam radila čitav dan i ja samo apelujem na sve vas, ako se pozivate tako lako na Poslovnik,onda on obavezuje sve nas, bez obzira na bilo koju razliku. Ministar Vesić ima reč. 

GORAN VESIĆ: Zahvaljujem se. Želeo bih da ispravim poslanika dr. Vujkovića, koji je između ostalog rekao kako je od 2012. godina u Srbiji, izrađeno 160 km auto puta i brzih saobraćajnica. Izrađeno je 488,5 km auto puteva i brzih saobraćajnica, a u najavi do kraja 2026. godine, biće izgrađeno novih 166 km. Ono što želim da kažem pošto je ovde bilo različitih priča i pitanja oko strategije infrastrukture i oko toga kako biramo koje puteve gradimo, pa znate strategija može da se pravi kada gradite infrastrukturu. Kada je ne gradite, nemate nikakvu strategiju pošto se ništa ne gradi. Kada se gradi, onda možemo da pričamo o strategiji a činjenica je da je urađeno 468,5 km auto puteva uglavnom, nešto su i brze saobraćajnice, ali jako malo i da će do 2026. godine biti urađeno novih 166 km. Do kraja 2026. godine završićemo kompletan Fruškogorksi koridor, što znači da ćemo povezati Rumu, Irig, Novi Sad, povezaćemo sa ovim auto putem o kome se ovde malopre govorilo od Šapca do Rume i sa brzom saobraćajnicom od Šapca do Loznice, čija je dužina 54 km, koju ćemo završiti do kraja ove godine. Do septembra 2025. godine, biće završen kompletan Dunavski koridor, a već ove godine biće povezan Požarevac, na našu mrežu auto puteva, a posle toga Veliko Gradište i Golubac, ukupno 68 km. Ove godine završićemo kada je u pitanju Dunavski koridor između 35 i 40 km, ja sam siguran, od čega je 23 km do Požarevca. Do kraja ove godine, završiće se, spojiće se Valjevo, na našu mrežu auto puteva, jer će biti završeno nedostajućih 5,8 km koliko nedostaje od petlje Divci, već smo završili najveći deo te brze saobraćajnice, tako da će i Valjevo biti na mreži auto puteva i brzih saobraćajnica. Do kraja ove godine završiće se kompletan put do Požege, izuzev Tunela Munjino brdo, koje će biti probijen do kraja godine i onda ćemo krenuti u opremanje, ali ćemo sasvim sigurno Lučane, priključiti na našu mrežu brzih saobraćajnica i autoputeva. Što se tiče Moravskog koridora, pošto rekoše ovde da nema „niđe“ Moravskog koridora, ja predlažem da onima koji kažu da nema „niđe2 koridora, da sednu u auto, nije teško, da se provezu od petlje Pojate do petlje Koševi, pa da vide ima „niđe2 ili ima neki koridor. Ja mislim da ima. Evo to znaju građani i građanke Kruševca, jako dobro, pošto se voze svaki dan, a daće Bog do kraja ove godine, biće završeno skoro 40km i biće spojen i Trstenik, i Vrnjačka banja, tako da će građani i Trstenika i Vrnjačke banje, moći da budu priključeni na našu mrežu auto puteva i brzih saobraćajnica. Takođe, biće završeno i sa druge strane, tamo od petlje Preljina, biće završen auto put Moravski koridor sve do Mrčajevaca, to je 18 km, ostaje da se uradi, izvinjavam se, 12 km, i ostaje da se uradi još 18 km do Adrana, što znači da ćemo onda imati spojeno i Kraljevo, pošto Kraljevo ima tri petlje. Prva je Vrba, zatim Adrane i petlju u samom Kraljevu, tako da će Kraljevo takođe biti spojeno na mrežu autoputeva. Do kraja 2025. godine biće završen kompletan Moravski koridor, a tu živi, pošto nema „niđe“ puta, verovatno nema „niđe“ ni ljudi, pretpostavljam da je to tako, a tu živi 500 hiljada ljudi, koji baš koliko sam shvatio, a često idem tamo, taj auto put im treba, pošto rekosmo ovde da ne trebaju ti auto putevi, odnosno ne treba tim ljudima ništa, jel tako, pošto oni nisu zaslužili da imaju auto put. Kada me neko pita da li treba spojiti Kruševac i Šabac i Požarevac i Vrnjačku banju, i Trstenik, Valjevo, Loznicu, Rumu, na mrežu auto puteva i brzih saobraćajnica, sutra i Irig, ja se zaista nadam da se svi slažemo da je to neophodno. Čuli smo priču o Zrenjaninu, samo ne čuh da je počeo da se gradi auto put Beograd – Zrenjanin – Novi Sad, i da će Zrenjanin imati auto put i prema Novom Sadu i prema Beogradu i da će do kraja 2026. godine, biti završeno 26 km tog puta do Kovačice. Čuli smo priču i o Somboru, samo niko ne reče da se gradi saobraćajnica, brza „osmeh Srbije“, čija je dužina 186km, gde će i Bački Breg i Sombor i Kula, Vrbas, Srbobran, Bečej, Novi Bečej i Kikinda i Srpska Crnja, biti povezani brzom saobraćajnicom, da će do kraja 2026. godine biti završeno već 50 km te brze saobraćajnice i da će konačno Sombor biti povezan sa drugim delovima Srbije. Čusmo priču o Zrenjaninu, ali niko ne reče da ćemo krenuti do kraja godine sa rekonstrukcijom pruge od Pančeva do Subotice koja, uzgred budi rečeno, ide kroz taj kraj, banatske pruge, da će biti modernizovana, elektrificirana i da će biti rekonstruisana za brzine od 120 kilometara na sat, kao što će se raditi i 53 kilometara pruge između Vrbasa i Sombora i negde oko pedesetak, nešto malo manje, kilometara između Sombora i Subotice, pa će oni koji žele iz Sombora moći vozom koji vozi 120 kilometara na sat da idu prema Subotici, ako žele na brzi voz prema Budimpešti od 2026. godine ili ako žele na jug, da izađu na Vrbas i da se tu priključe na brzi voz. Čuli smo priče kako nam ne trebaju pruge, samo niko ne reče da će do kraja ove godine biti završeno 108 kilometara brze pruge između Novog Sada i Subotice. Krajem novembra, početkom decembra završićemo i pustiti u saobraćaj. Ko ne veruje, ko je slep kod očiju, može da se prošeta trasom i da vidi prugu, ja mislim da to nije problem, pruga postoji. Čitava trasa biće završena u naredna dva dana i kreću probe. Prvo kreću statičke probe koje radi jedna holandska kompanija, a onda od 15. septembra kreću dinamičke probe koje radi „Deutsche Bahn“, jedna od najvećih i najboljih evropskih kompanija. Do 23. oktobra 2024. godine biće završene sve probe, a onda će početi testiranje vozova. Sve stanice će biti završene do kraja oktobra i imaćemo početak saobraćaja između Novog Sada i Subotice, železničkog saobraćaja, do kraja novembra, najkasnije početkom decembra. Ne čusmo da će ove godine početi da se gradi brza pruga između Beograda i Niša, a počinje da se radi i već u narednih nekoliko dana tunel broj 4 na deonici Stalać - Đunis. Inače, kada smo pregovarali sa EU o te 2.750.000.000, verovatno će nam neko reći da to ne treba i da ta pruga nije potrebna, a to što će ljudi iz Niša stizati za 100 minuta do Beograda, to je nevažno. Znači, počinje da se radi tunel Stalać – Đunis, koji inače se radi iz budžeta Republike, kao što ćemo već u septembru mesecu raspisati tendere za drugi krug kvalifikacija, za izbor izvođača, za deonicu između Stalaća iĐunisa. Takođe, do kraja septembra, najkasnije početkom oktobra, raspisaćemo tendere za drugu i treću deonicu pruge Beograd – Niš. To je pruga koju zajednički radimo sa EU i verujem da ćemo do kraja godine, početkom naredne godine imati izvođače za izgradnju pruge između Beograda i Niša. Do kraja ove godine završićemo prugu Niš - Brestovac i izgleda da ni to nije potrebno. Radimo punom parom na rekonstrukciji pruge između Niša i Dimitrovgrada, ali izgleda da ni to nije potrebno. Takođe, nam je u planu da radimo rekonstrukciju pruge i trenutno se projektuje pruga zajedno sa EU, projektujemo od novca koji smo dobili iz Fonda za rast Zapadnog Balkana, projektujemo tri pruge sa Evropskom komisijom. Prva pruga je od Valjeva do Vrbnice. To je pruga čija je dužina 210 kilometara i za nju ćemo i obezbediti novac iz dodatnog Plana za rast Zapadnog Balkana pošto nam je taj novac obećan, tako da ćemo krenuti u rekonstrukciju čuvene pruge Beograd - Bar. Potom ćemo raditi rekonstrukciju pruge između Kraljeva, Stalaća i Rudnice sa odvojkom prema Novom Pazaru, tih dvadesetak kilometara koje takođe projektujemo. To se takođe projektuje iz sredstava EU, kao što se projektuje i pruga Brestovac – Preševo, koja će završiti u Skoplju u skladu sa dogovorom koji imamo sa Vladom Severne Makedonije. Kada je u pitanju zapadna Srbija, tu će se raditi produžetak brze saobraćajnice od Loznice do Malog Zvornika. To je dvadesetak kilometara. To je novac koji dodatno tražimo od EU i verujem da ćemo uspeti da ga dobijemo. Radiće se rekonstrukcija pruge koja je nešto duža od 100 kilometara od Šapca, Loznice prema Republici Srpskoj i BiH. Sa Vladom BiH dogovorili smo se da oni rekonstruišu svoj deo pruge. To je pruga Beograd – Sarajevo. Radiće se tunel Proslop koji ima vezu prema Ljuboviji od Valjeva, koji će omogućiti da svi ljudi iz tog kraja, i Ljubovija i Skelane i Bratunac budu povezani lakom i brzom saobraćajnicom prema Valjevu i radiće se pruga između Valjeva i Loznice. To je inače pruga koja je nekoliko puta počinjana da se radi. sada je projekat završen i za to smo takođe tražili dodatna sredstva. Prema tome, to su sve projekti infrastrukturni koji se rade ili se projektuju ili ćemo ih raditi u narednim godinama i zato možemo da pričamo o Strategiji, pošto imamo o čemu da pričamo, jer se nešto i radi, jer kada se ništa nije radilo, ni o kakvoj strategiji nije moglo da se priča. Nas čeka do kraja godine i Zakon o održavanju infrastrukture. Kada je u pitanju Zakon o održavanju infrastrukture, neophodno je da Srbija dobije zakon kako bi sva infrastruktura bila popisana, kako bi svaki infrastrukturni objekat imao svog upravljača i kako bi se, u skladu sa zakonom, znalo ko upravlja kojim infrastrukturnim objektom. To naša zemlja nije imala nikada. Takođe nas čeka do kraja ove godine i Zakon o infrastrukturi za alternativna goriva. To će omogućiti da svi državni organi, kako i preduzeća dobiju u obaveze kada je u pitanju zelena tranzicija i obezbede neophodnu infrastrukturu za alternativna goriva. Mi u ovom trenutku imamo osam eletktropunjača na auto-putevima, postavljamo još deset. Na Moravskom koridoru biće postavljeno 16, a od novembra do maja meseca biće urađeno 16 zelenih oaza. Na svakoj će biti između 5 i 20 elektropunjača. To znači da ćemo do aprila meseca sledeće godine imati 114 elektropunjača na našim postojećim auto-putevima i to je nešto što znači napredak naše zemlje. Kada pričamo o svemu tome i pričamo o tome zašto i kako se gradi u Srbiji, ja mislim da je važno da sve to čujemo, pošto smo čuli zaista stvari, od toga da nam infrastruktura ne treba do toga da ovim gradovima koji treba da budu povezani, kao što su Kruševac, Šabac, Kraljevo, Požarevac, Vrnjačka banja, Trstenik, Valjevo, Loznica i Požega, nisu potrebni izgleda auto-putevi, to smo čuli, to je nešto što je zaista meni neverovatno, do toga kako mi to biramo koji će da se grade auto-putevi, a inače svi ti auto-putevi i brze saobraćajnice su predviđeni decenijama u prostornim planovima Republike Srbije i neko je to birao i odlučivao mnogo ranije i sada se samo ti projekti sprovode koji se nisu sprovodili. Čuli smo i dobro je što smo dobili priznanje da je zaista u Šumicama kum poslanika Jovanovića, izvesni Miša Ćuskija, posekao 461 stablo. Čuli smo sada da je tačno da je posekao stabla, ali kažu 461, nego je koliko, 300, 200, 100? Znači, on može da seče stabla, a samo da vam pokažem - ovo je napravio Miša Ćuskija, a ovo je bilo. Ovo zelenilo je bilo, a ovo je Miša Ćuskija napravio. Znači, Miša Ćuskija može da seče stabla zato što je kum gospodina Ćute, a niko drugi ne može, jel tako? I to je nešto što smo sada čuli kao priznanje. Čuli smo da čovek kaže - jeste, kum je, jeste sekao je stabla, ali nije posekao 461, nego koliko je posekao? Sto, 10, 15, 200, 300? Koliko je posekao, a koliko je dovoljno da poseče da bi ti savest bila mirna? Koliko je dovoljno da poseče da se kum opravda? Sto stabla, 200 stabla? Koliko? Znači, čuli smo potvrdu da čovek koji se naziva lažnim ekologom, čovek koji ovde drži lekciju svima, koji iznosi neistinite informacije o reci Rakita, jer dozvolu je za to izdala opština Babušnica i trenutno se po pravu nadzora vodi postupak u ministarstvu i ne slažu se grafika i tekst Zavoda za zaštitu prirode i ministarstvo će doneti odluku u skladu sa zakonom i neće se vršiti pritisak na ljude koji donose odluku, doneće onako kako smatraju da treba da donesu odluku i, kao ministar, staću iza njih. Znači, ne govorite neistinite informacije ko je izdao dozvolu. Znači, čuli smo različite priče, samo nismo čuli istinu. Prema tome, drage poslanice i poslanici, Srbija će nastaviti da se gradi i uvek je, da citiram na kraju Duška Radovića, bolje kada se nešto novo uradi, bolje nego kada se čak i ako je gore i od onoga što nikada nije urađeno. Za nas je zakon isti za sve. Ne može jedan kum da seče drveća, a drugi da ne seče. Ne postoji oprost grehova, ne znam koliko je stabla dovoljno da se poseče da bi se oprostilo, a istovremeno niste mogli da vidite nijedan protest, kada su se ta stabla sekla, pa zato što je to kum. Kao što danas ne možete da vidite protest kada se stabla seku na drugom mestu, gde omiljeni arhitekta gospodina Ćute radi svoj projekat, a to je ta šema o kojoj sam govorio, o kojoj ćemo govoriti u narednom periodu, pa ćemo razotkriti šta ko od njih radi i kako naplaćuju svoje lažne ekološke usluge. Tako da, gospodine Jovanoviću, treba da pogledate šta je vaš kum Miša Ćuskija uradio, posekao je 461 stablo za koje vreme ste vi ćutali, jer vaš kum može da seče stabla, a drugi ljudi očigledno ne mogu, tako da je to ono za danas. Hvala puno svima koji zaista daju konstruktivne primedbe. Mi smo ovde da čujemo jedni druge, ali je važno ukazati na laži i neistine ljudi koji zloupotrebljavaju ovaj dom, a upravo gospodin Jovanović je primer čoveka koji zloupotrebljava ovu govornicu, vodi privatne ratove i od ekologije pravi svoj privatni biznis. 

MARINA RAGUŠ: Hvala, ministre Vesiću. Tačno je 18.00 sati. Ovim danas završavamo sednicu. Nastavljamo sutra u 10.00 časova sa vašim Poslovnikom.