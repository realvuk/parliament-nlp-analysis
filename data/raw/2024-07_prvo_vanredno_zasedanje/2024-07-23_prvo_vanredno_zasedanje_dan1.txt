SNEŽANA PAUNOVIĆ: Poštovane dame i gospodo narodni poslanici, otvaram sednicu Prvog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuju 139 narodnih poslanika. Podsećam da je članom 49. Zakona o Narodnoj skupštini predviđeno da kvorum za Narodne Skupštine prilikom svakog odlučivanja postoji ako je na sednici prisutna većina od ukupnog broja svih narodnih poslanika. Radi utvrđivanja broja narodnih poslanika prisutnih u sali, molim sve da ubace svoje identifikacione kartice u elektronski sistem za glasanje. Konstatujem da je primenom elektronskog sistema za glasanje utvrđeno da je u sali prisutno 166 narodnih poslanika, odnosno da je prisutna većina od ukupnog broja svih narodnih poslanika i da postoje uslove za rad Narodne skupštine. Primili ste ostavke narodnih poslanika prof. dr Rejhana Kurtovića, Ivane Nikolić i dr Vladimira Orlića na funkciju narodnog poslanika u Narodnoj skupštini Republike Srbije i izveštaj Odbora za administrativno-budžetska i mandatsko-imunitetska pitanja Narodne skupštine povodom razmatranja ovih ostavki. Saglasno članovima 132. i 133. Zakona o izboru narodnih poslanika, Narodna skupština na predlog Odbora za administrativno-budžetska i mandatno-imunitetska pitanja Narodne skupštine konstatuje da je prestao mandat pre isteka vremena na koji su izabrani narodnim poslanicima prof. dr Rejhanu Kurtoviću, Ivani Nikolić i dr Vladimiru Orliću danom podnošenja ostavke. Saglasno Zakonu o izboru narodnih poslanika izvršiće se popunjavanje upražnjenih poslaničkih mesta u Narodnoj skupštini. Pošto su se stekli uslovi predlažem da konstatujemo potvrđivanje mandata narodnom poslaniku u Narodnoj skupštini za upražnjeno poslaničko mesto, kako bismo omogućili njegovo učešće u radu Narodne skupštine. Uručeno vam je Rešenje Republičke izborne komisije o dodeli mandata narodnom poslaniku radi popune upražnjenog poslaničkog mesta u Narodnoj skupštini. Takođe, uručen vam je Izveštaj Odbora za administrativno-budžetska i mandatno-imunitetska pitanja Narodne skupštine, koji je utvrdio da su se stekli uslovi za potvrđivanje mandata narodnom poslaniku. Na osnovu Rešenja Republičke izborne komisije i Izveštaja i predloga Odbora za administrativno-budžetska i mandatno-imunitetska pitanja Narodne skupštine, a shodno članovima 134. i 135. Zakonu o izboru narodnog poslanika, konstatujem potvrđivanje mandata narodnom poslaniku Aleksandri Tomić. Da li neko od predsednika, odnosno ovlašćenih predstavnika poslaničkih grupa, želi da zatraži obaveštenje ili objašnjenje, u skladu sa članom 287. Poslovnika? Izvolite. Reč ima kolega Milija Miletić. 

MILIJA MILETIĆ: Zahvaljujem se. Poštovana, uvaženi kolege poslanici, građani Srbije, evo današnjeg dana smo se ovde sastali, imaćemo niz tačaka koje su bitne za našu Srbiju, za naše građane u Srbiji. Evo današnjeg dana mi smo ovde u Skupštini, a u Nišu se otvara, stavlja se kamen temeljac novoj kompaniji, koja će uposliti 300 radnika, što je velika stvar za ljude koji žive u Nišu, a i velika stvar za sve nas koji živimo na teritoriji Niškog okruga. Današnjeg dana se to otvara i bilo bi dobro da takve kompanije osim Niša dođu i do Svrljiga, da tamo imamo mogućnost da uposlimo ljude, ja ću još jednom podržati svim srcem sve ovo što se radi za Niš, za jugoistočnu Srbiju, jer je to jedini način da tamo ljudi ostanu da rade. Danas je i naš predsednik Srbije Aleksandar Vučić u Nišu, koji zajedno sa ljudima iz te kompanije stavlja kamen temeljac i ja to pozdravljam i to pozdravljaju sve Nišlije. Inače, današnjeg dana u Nišu isto se otvara i počinje sa radom terminal na Aerodromu „Konstantin Veliki“. To je velika stvar za nas koji živimo na jugoistoku Srbije zato što taj naš aerodrom u Nišu ovim putem imaće mogućnost da primi do milion i 500 hiljada putnika u toku godine, što znači da se stavlja veliki akcenat na razvoj, na sve ono što je bitno za nas koji živimo na teritoriji jugoistočne Srbije. Niški aerodrom je nešto što nama mnogo znači. Imamo dosta tih linija koje funkcionišu sada i koje će raditi u narednom periodu, ali sada puštanjem ovog terminala koji će još sutra početi da radi to će biti velika relaksacija i velika pomoć za sve one ljude koji dolaze iz EU i svih zemalja, koji dolaze do Niša. Koristim priliku da oni ljudi koji dođu da koriste taj terminal da dođu do Niša, kada dođu do Niša da dođu do Svrljiga da vide lepote našeg kraja, a vrlo brzo biće Belmužijada u Svrljigu gde pozivam sve kolege poslanike, sve građane da 2. 3. i 4. avgusta dođu u Svrljig na Belmužijadu. To je ono što sam hteo da kažem i da podržim sve te aktivnosti koje se tiču Niša jer je Niš motor pokretač razvoja jugoistoka Srbije, a gde očekujemo normalno i razvoj tih naših malih opština kao što je opština Svrljig, Bela Palanka, Gadžin Han i niz takvih opština, koje imaju potrebu da se razvijaju, da se dovode investicije i da se tamo radi. Ja ću sada postaviti jedno pitanje. Tiče se nataliteta. Pitanje je našoj ministarki Milici Đurđević Stamenkovski. Tiče se svih onih naših majki, odnosno porodilja koje koriste porodiljsko bolovanje, a znamo svi da porodiljsko bolovanje se otvara najranije mesec dana, a najkasnije 45 dana od tog termina kada je porođaj. Imamo praktičnu situaciju da te majke koje su ušle u taj stadijum, znači tih mesec dana do porođaja, kada se porode one kasnije do godinu dana imaju prava da koriste to porodiljsko bolovanje. Za tih godinu dana, a već mesec i po dana one su ranije otvorile porodiljsko bolovanje, i sada možda 10, 15 dana se kasnije porode situacije je takva da njihova beba koja živi, da li je to sada u Svrljigu koja je mala sredina gde ima velike potrebe da se natalitetna politika pojača i da se više izdvaja, i sada te majke koje tamo rode dete, rode bebu imaju kada ga rode još 10 meseci ili 11 da ga čuvaju, da ga doje, a kasnije moraju da krene da rade. To je po ovom zakonu godinu dana od kada se otvori porodiljsko bolovanje tačno godinu dana mogu da koriste ta sredstva, odnosno da budu sa svojom bebom. Imamo situacije da majka doji dete i više od 12 meseci i ima potrebu da bude sa detetom i moj predlog je da se taj termin, to porodiljsko bolovanje poveća, ako ništa drugo makar za dva meseca ili da se računa porodiljsko bolovanje od dana kada se rodi beba. Na taj način mi smo pomogli našim budućim majkama da mogu da budu sa svojom decom, a to znači i da prvo i za drugo dete, jer već za treće dete koje se rodi imamo dve godine porodiljskog. To je velika potreba i moje pitanje i našoj nadležnoj ministarki – da li će to imati mogućnost da se odradi, da te naše majke, da te porodilje imaju ili najmanje godinu dana porodiljsko od dana kada se porode ili da se produži to porodiljsko bolovanje za prvo i za drugo dete makar za po tri meseca. Još jednom pitanje moje jeste da li će skoro biti ono što smo govorili da se poveća ta naknada za prvo i drugo dete koje smo rekli da će biti preko 500 hiljada dinara? Još jednom hvala i očekuje, to je velika podrška svima nama koji živimo ne samo u nerazvijenim područjima, nego i celoj Srbiji. 

SNEŽANA PAUNOVIĆ: Hvala, kolega Miletiću. Poštovani narodni poslanici, saglasno članu 27. i članu 87. st. 2 i 3. Poslovnika Narodne skupštine, obaveštavam vas da ćemo danas raditi i posle 18.00 časova zbog potrebe da Narodna skupština što pre donese akte iz dnevnog reda ove sednice. Nastavljamo. Reč ima kolega Goran Petković. Izvolite. 

GORAN PETKOVIĆ: Hvala. Ne sastajemo se često, pa i nakupila su se pitanja. Imam dva pitanja za predsednika Ustavnog suda. Zašto nije rešeno po inicijativi za ocenu ustavnosti i zakonitosti uredbe o planu posebne namene Jadar, koja je podneta, mislim na inicijativu, još 2020. godine? Drugo pitanje, zašto nije rešeno po inicijativi za ocenu ustavnosti i zakonitosti Zakona o izmenama i dopunama Zakona o planiranju i izgradnji? Pitanje za Ministarstvo saobraćaja, građevinarstva i infrastrukture – kako može da bude usvojen prostorni plan posebne namene nekog područja, a da prethodno nije usvojen Zakon o prostornom planu Republike Srbije do 2035. godine? A onda i za ministra, čelnog čoveka toga ministarstva, 15. marta smo uputili, mislim na Ekološki ustanak, poslanička grupa, poslaničko pitanje sa zahtevom za dostavljanje memoranduma o razumevanju koji je zaključen sa američkom ofšor kompanijom. Kada ćete dostaviti traženi memorandum, kada ćete nas primiti, kao što ste obećali? Zašto se krijete, ministre? 

ALEKSANDAR JOVANOVIĆ: Gde je Vesić trenutno? Što ga nema? Šta, bre, ne deri se?

SNEŽANA PAUNOVIĆ: Kolega Jovanoviću, pustite svog kolegu iz poslaničke grupe da završi pitanje.

ALEKSANDAR JOVANOVIĆ: Da se javi kad dođe.

ANA BRNABIĆ: Molim vas. Nastavite. 

GORAN PETKOVIĆ: Na kraju, ne kao manje bitno pitanje, pitanje za načelnika Generalštaba Vojske Srbije – da li Generalštab Vojske Srbije, kao najviši stručni štabni, organizacioni deo za pripremu i upotrebu Vojske Srbije u miru i ratu i načelnik Generalštaba, kao najviši starešina koji komanduje Vojskom Srbije, imaju stav, bez obzira na nadležnosti, o predaji kompleksa „Stari Generalštab“ stranom investitoru da ruši, adaptira, gradi i prenamenuje u objekte za odmor, razonodu i rekreaciju svih oblika? Da li lokacije i objekti u kojima su se rađale, stvarale i razvijale srpska vojna misao i srpska ratna veština nisu zanimljivi najvišem vojnom starešini i najvišoj instituciji koja baštini tradicije srpske vojske i svih vojski koje su je nasleđivale? Ekološki ustanak je dva puta dostavljao ova pitanja na zvaničnu elektronsku adresu načelnika Generalštaba, ali odgovor nije dobijen, uprkos obavezi državne institucije da to uradi. Hvala. 

SNEŽANA PAUNOVIĆ: Hvala. Reč ima kolega Robert Kozma. Izvolite. 

ROBERT KOZMA: Hvala vam. Poštovani, imao bih nekoliko pitanja, a u vezi sa ključnom tačkom koja nedostaje na predloženom dnevnom redu današnje sednice, a to je iskopavanje litijuma i rizici koje ovo iskopavanje donosi. Još pre dve i po godine 38.000 građana obratilo se zvaničnom narodnom inicijativom svojim narodnim poslanicima da se u ovoj Narodnoj skupštini donese zakon o zabrani iskopavanja litijuma i bora u Srbiji. Ovu inicijativu Saveza ekoloških organizacija Srbije i drugih ekoloških organizacija podržali su brojni profesori, stručna javnost, akademici i predstavnici različitih udruženja. Ova inicijativa, nakon što je primljena na pisarnici Narodne skupštine, sakrivena je, bolje reći – ukradena je, i nikad se o njoj nije raspravljalo. Zato postavljam pitanje predsednici Narodne skupštine Ani Brnabić – koji je status narodne inicijative o zabrani rudarenja litijuma i bora na teritoriji Srbije? Zeleno-levi front zahteva da se organizuje zasebna sednica Narodne skupštine o ovoj inicijativi, kako je to i predviđeno zakonom. Podneli smo dve krivične prijave protiv prethodnih predsednika Narodne skupštine zbog sakrivanja ove narodne inicijative. Da li je potrebno da i protiv sadašnje predsednice Skupštine podnesemo krivičnu prijavu da bi ona uradila ono što je po zakonu u obavezi da uradi? Mi znamo da je narodna inicijativa primljena na pisarnicu Skupštine, ali joj se nakon toga gubi trag. Neko mora da odgovara za to i zato ću danas postaviti pitanje svima onima koji su bili odgovorni za svaki korak po proceduri kako bi se ova narodna inicijativa našla pred poslanicima. Zato postavljam pitanje sadašnjoj predsednici Odbora za ustavna pitanja i zakonodavstvo Milici Nikolić – da li su preduzete radnje kako bi se proverilo da li je lista potpisnika narodne inicijative sačinjena u skladu sa zakonom? Ovo je trebalo da bude prvi korak nakon prijema na pisarnici Narodne skupštine. Da li je on urađen? Da li je nadležni odbor, u ovom slučaju Odbor za ustavna pitanja i zakonodavstvo, formirao komisiju za proveru potpisa same inicijative? Da li je nadležni odbor u predviđenom roku, a rok je bio 30 dana, obavestio Narodnu skupštinu da li je lista potpisnika u skladu sa zakonom? Da pojasnim zarad građana, prema Zakonu o referendumu i narodnoj inicijativi, nakon predaje materijala potpise bi trebalo da proveri nadležni odbor Narodne skupštine i da utvrdi da li je lista potpisnika narodne inicijative sačinjena u skladu sa odredbama ovog zakona, da li je prikupljen dovoljan broj potpisnika i potpisa za ovu inicijativu i o tome obavesti predsednika Narodne skupštine i organizatore narodne inicijative. Zašto ovo do sada nije urađeno? Takođe postavljam pitanje Jeleni Žarić Kovačević, ministarki državne uprave i lokalne samouprave, a gle čuda, nekadašnjoj predsednici nadležnog odbora skupštinskog, koja je očigledno unapređena u ministarku zbog sakrivanja ove inicijative – da li je proveru liste potpisnika narodne inicijative izvršilo ovo ministarstvo i obavestilo predsednika Narodne skupštine o utvrđenoj proveri i zašto to nije učinilo? Ministarstvo državne uprave bilo je nadležno i u obavezi da proveri potpisnike u elektronskom obliku i da uporedi podatke potpisnika sa podacima u biračkom spisku. Poslednje pitanje upućujem ponovo predsednici Narodne skupštine – kada predsednica Narodne skupštine planira da postupi po zakonu i da stavi narodnu inicijativu na dnevni red sednice? Po zakonu, Narodna skupština je dužna da se o predlogu narodne inicijative izjasni na prvoj narednoj sednici redovnog zasedanja, a najkasnije u roku od šest meseci podnošenja same inicijative. Dve i po godine je prošlo, a to se nije desilo. Ako ste tako sigurni da je rudarenje litijuma ogromna šansa za razvoj Srbije, zašto onda bežite od rasprave u Narodnoj skupštini, u domu građana? Građani Srbije su opravdano zabrinuti da se ne mogu poštovati postojeći ekološki standardi u ovako visokorizičnom projektu iskopavanja litijuma, a takođe veliko nepoverenje stvara i činjenicu da institucije ne rade svoj posao, da su institucije Srbije pod punom kontrolom SNS. U državi u kojoj ne rade institucije, u kojoj se izbori kradu, u kojoj Ustavni sud donosi odluku na dugme, a predstavnici vladajuće većine glasaju na zvonce, teško je uopšte zamisliti da će institucije štititi interese građana kada je u pitanju životna sredina. Mi imamo dokaze da se ekološki standardi ne poštuju širom Srbije, da kompanije, kako strane i domaće, krše zakone o zaštiti životne sredine dok iskopavaju različite rude. Zeleno-levi front uvek će se suprotstaviti štetnim projektima, a pogotovo ovako štetnom projektu „Rio Tinta“, kako ovde u Narodnoj skupštini, tako i podržavajući proteste građana na ulici. 

SNEŽANA PAUNOVIĆ: Hvala. Reč ima Ana Ivanović. 

ANA IVANOVIĆ: Poštovanje. Naše pitanje Vladi – zašto je Vlada podržala svojom uredbom izmenjeni koridor državnog puta 1B reda u gradskoj opštini Lazarevac, kada svi uporedni parametri idu u prilog prethodno usvojene verzije? Da li možda novi koridor služi da raseli stanovništvo na putu litijuma, uranijuma i nikla i omogući nesmetanu eksploataciju? Ako se uporede koordinate odobrenih istražnih prostora od strane Ministarstva rudarstva i energetike, može se uspostaviti korelacija sa putnim koridorima zbog kojih se prethodno izvrši eksproprijacija, oduzimanje zemljišta od vlasnika i raseljavanje stanovništva, što omogućuje kasnije nesmetano otvaranje rudnika. Drugo pitanje Ministarstvu rudarstva i energetike – na bazi popravnog akta i ovlašćenja je ministarka Dubravka Đedović Handanović pristupila potpisivanju Memoranduma o kritičnim sirovinama sa Evropskom unijom, a imajući u vidu da Narodna skupština još uvek nije usvojila strategiju upravljanja mineralnim i drugim geološkim resursima Republike Srbije, te stoga ne postoji ni akcioni planovi za delovanje Vlade u ovoj oblasti? Hvala. 

SNEŽANA PAUNOVIĆ: Hvala vam. Reč ima Dragana Rakić. 

DRAGANA RAKIĆ: Poštovane građanke i građani Srbije, imam pitanje za predsednicu Narodne skupštine, Anu Brnabić, za predsednika Vlade, Miloša Vučevića i naročito za predsednika Republike Srbije, Aleksandra Vučića, da li za vas važi član 74. Ustava Republike Srbije koji kaže – da svako ima pravo na zdravu životnu sredinu i da je svako, a posebno Republika Srbija odgovorna za zaštitu životne sredine ili možda Ustav ne važi za najviše funkcionere SNS? Pitanje za Vučića. Uporedno tvrdite kako vi nikada ne trčite pred rudu, a cela Srbija je videla da ste legli na rudu. Sa koliko procenata se piše vaša zainteresovanost za realizaciju projekta „Jadar“? Takođe, pitanje za Vučića – Vučić je u decembru 2021. godine izjavio, citiram – nemamo pravo da uništavamo živote većeg broja ljudi, nego što je to bilo predviđeno prvobitnim planovima. Svi vidimo da se sada pišu neki novi planovi, pa ja da pitam Vučića – koliki je broj života ljudi predviđeno sa novim planovima da se uništi, a da bi Aleksandar Vučić bio zadovoljan? Pitanje za gospođu Brnabić. Obmanjivali ste javnost da je neka Vlada Demokratske stranke dodelila eksploataciono pravo kompaniji Rio Tinto, kada dobro znate da je to uradila Vlada u kojoj ste vi bili predsednica? Imam za Anu Brnabić fotografiju da je podsetim, da li ona zna kada je ova fotografija nastala i o čemu se ovde radi? Evo ja ću je podsetiti. Ovo je potpisivanje memoranduma o razumevanju Vlade Republike Srbije i kompanije Rio Tinto i Rio Sava. Nastala je pre tačno sedam godina, 24. jula 2017. godine, ovde ispred Vlade potpisuje ovaj dokument Aleksandar Antić, član SPS-a i tadašnji ministar rudarstva i energetike. Tu je i Sajmon Trot, izvršni direktor Rio Tinta i tu je Ričard Stori, direktor Rio Save, a ovo ovde što stoji iza to je Ana Brnabić. Sada pitam gospođu Brnabić – kako je moguće da je Demokratska stranka potpisala nešto sa Rio Tintom kada ovde stoji ona, a ne stoji niko iz Demokratske stranke? Gospođo Brnabić – na osnovu čega tvrdite da je neko uzeo milione evra mita iz Demokratske stranke Srbije da bi odobrio projekat kopanja litijuma? Vaše legitimno pravo da smatrate da vaše sadašnje stranačke kolege, a nekadašnji članovi DSS-a Milenko Jovanov, Nebojša Bakarec, Nenad Popović koji je i danas aktuelni ministar, da su oni skloni miti, je li, uzimanju raznih provizija, valjda ih Ana Brnabić bolje poznaje nego ja. Evo, mene zanima na osnovu čega ona tvrdi da su nekadašnji funkcioneri DSS-a uzeli mito da bi Rio Tinto došao u Srbiju? Dalje, ako je Rio Tinto dobio eksploataciono pravo, kao što Brnabićka kaže 2004. godine, što bi tako jedna velika kompanija čekala 20 godina da krene u realizaciju tog i tako epohalnog projekta koji će ne samo spasiti Srbiju, nego po rečima funkcionera SNS spasiće čitav svet? Pitanje za Vučića, zašto nam garancije za iskopavanje litijuma po najvišim ekološkim i evropskim standardima daje Vlada Nemačke i gospodin Šolc, a ne daje Vlada Srbije i Miloš Vučević? Ispada po Vučićevim rečima da Šolc više voli i brine o Srbiji, nego Vlada Republike Srbije. Pa, vi niste u stanju da deset godina srušite bespravno podignut objekat na vrhu Kopaonika, kao ni dve bespravne kuće Tomislava Nikolića na Savskom nasipu, što predstavljaju samo tri od hiljadu i hiljadu spomenika korupciji, a pričate nam o poštovanju najviših ekoloških standarda. Spremate se da zbog projekta Rio Tinto uništite najveće rezerve pijaće vode u Evropi, a niste u stanju da obezbedite pijaću vodu za Zrenjanin i danas pola Srbije ima nestašicu vode na plus 40 stepeni. Kako to da je državama EU strateški resurs u 21 veku voda, a nama prljava tehnologija za iskopavanje litijuma? Gospođo Brnabić, šest meseci ste predsednica Narodne skupštine, da li sada možete da nam kažete gde je nestalo 38.000 potpisa građana za zabranu iskopavanja litijuma i bora koji su predati Skupštini? Pa, da je nestalo 38.000 spajalica ovde u Skupštini neko bi ih do sada već pronašao. Kada ćete sazvati posebnu sednicu Skupštine posvećenu iskopavanju litijuma? 

SNEŽANA PAUNOVIĆ: To je bilo vreme predviđeno za poslanička pitanja? Reč ima, gospodin, Slobodan Petrović. 

SLOBODAN PETROVIĆ: Poštovani, postavljam pitanje ministarki privrede, Adrijani Mesarović. Predsednik Vučić je u januaru ove godine prilikom obilaska Službe za ginekologiju i akušerstvo opšte bolnice u Vranju, neposredno nakon što se tamo dogodio slučaj akušerskog nasilja, izjavio da će u Vranje stići investicija u vidu nemačke fabrike vredan preko dvesta miliona evra i zaposliće više od 1.500 radnika. Početkom marta na sednici predsedništva SNS u Beogradu, ponovio je da će najkasnije početkom juna stići investicija vredna stotine miliona evra, najveća do sada u Vranju. Veći problem od toga što novi investitori u Vranje ne dolaze je taj što iz njega i postojeći odlaze. Bukvalno preko noći 2019. godine pobegao je ruski „Spilit“ i ostavio oko trista radnika bez posla i „Geoks“ je 2021. godine otišao i ostavio oko 1.200 radnika na ulicu. Pored investitora grad je za vreme vladavine SNS-a napustilo i više od deset hiljada ljudi, dok Vranje postaje sve siromašnije i praznije lokalna naprednjačka vrhuška je sve bogatija i bahatija. Građane Vranja zanima, zašto i pored najave predsednika Vučića da će najkasnije početkom juna ta ogromna investicija stići u Vranje, od tog obećanja još uvek nema ništa. Kada će stići obećana investicija i zašto kasni? Zli jezici bi rekli da je predsednik Vučić ponovo obmanuo građane, mene ruku na srce nije, jer njemu, kao i vama iz SNS-a ništa ne verujem. Nije bolja situacija ni u ostatku Pčinskog okruga, od kada je SNS na vlasti preko 20 hiljada ljudi napustilo je Pčinski okrug. Kada će biti invsticije u Trgovištu, Bujanovcu, Bosilegradu, Preševu, Vladičinom Hanu i Sudulici? Zbog sve većeg siromaštva gasi nam se jug Srbije. Šta ćete preduzeti da se zaustavi dalje propadanje? Hvala vam. 

SNEŽANA PAUNOVIĆ: Zahvaljujem. Reč ima Slađana Radisavljević. Izvolite. 

SLAĐANA RADISAVLJEVIĆ: Imam nekoliko pitanja za Vladu Republike Srbije, odnosno resorne ministre. Prvo pitanje je predviđeno za ministra kulture, gospodina Selakovića i glasi – šta će Vlada i vi kao resorni ministar, odnosno Ministarstvo kulture preduzeti da se sačuva Karađorđev dom u Rači od potpunog propadanja? Dosadašnjom nebrigom države objekat je toliko zapušten i devastiran, da je dovedeno u pitanje kada će se sam od sebe urušiti. Ima li načina da se ovaj objekat sačuva, tako što će ga Republike Srbija uzeti u trajnu zaštitu, renovirati i privesti adekvatnoj nameni? Ja ću sada pokazati par fotografija kako ovaj objekat izgleda. Ovu ću dostaviti gospodinu ministru. Da kažem da je ovaj velelepni objekat građane u periodu od 1929. do 1933. godine. Sredstva za izgradnju ovog objekta obezbedila je Fondacija kraljice Marije i imućni građani Rače i okolnih sela. Namenjen je bio za ratnu siročad iz balkanskih ratova i Prvog svetskog rata, za decu iz Dunavske banovine. U vreme izgradnje predstavljao je biser arhitekture i spadao je među najreprezentativnije objekte ondašnje Kraljevine Jugoslavije. U vreme rata korišćen je kao gimnazija, nakon Drugog svetskog rata korišćen je kao poljoprivredna škola, jedno vreme je korišćen i kao osnovna škola, da bi nažalost posle bombardovanja i NATO agresije bio stecište za raseljena lica sa Kosova i Metohije i bio je centar zbivanja za ove nesrećne ljude. Objekat i parcela na kojoj se objekat nalazi javna je svojina opštine Rača. Nažalost opština Rača kao mala opština nema dovoljno svojih izvornih prihoda da može da renovira i održava ovaj objekat koji ima prilično dosta kvadrata, oko 3.600. Bilo je nekih pokušaja same opštine da ga bar koliko, toliko sačuva, odnosno pre dve godine rađena je neka, da kažem manja sanacija u smislu prepokrivanja gromobrana i zamene oluka, ali objekat i dalje prokišnjava, tako da se tavanice urušavaju, a na pojedinim delovima objekta počelo je da izrasta drveće. Smatram da država koja ima 500 miliona evra da izdvoji za nacionalni stadion, a da pritom nema gotovo nikakvu ligu i nacionalni fudbal, mora da nađe načina da obezbedi manje od 1% tog iznosa da se sačuva objekat ovakvog značaja i ovakve namene. Smatram da narod koji se ovako odnosi prema svojoj kulturnoj baštini, prema svojoj istoriji nema perspektivu. Ovo ću zajedno sa fotografijama dostaviti gospodinu ministru. Drugo pitanje, namenjeno je gospođi Đukić Dejanović, našoj sugrađanki. Šta će Vlada, odnosno šta ćete vi kao resorni ministar, ali i kao dugogodišnji zdravstveni radnik preduzeti da se omogući kupovina stanova po povoljnim cenama zaposlenima u predškolskim ustanovama, osnovnim školama, kao i svim zdravstvenim ustanovama? Država je Zakonom o posebnim uslovima za realizaciju projekta i izgradnje stanova za pripadnike službi bezbednosti omogućila kupovinu stanova za ovu kategoriju ljudi, po vrlo povoljnim cenama. Nažalost, već na ovom zasedanju imamo izmene tog zakona, jer se shvatilo da je dobar deo ljudi, da kažem, možda nepravedno došao do tih povoljnih stanova i da su imali rešeno stambeno pitanje, da su ih uzimali isključivo za izdavanje. Smatram da prosveta i zdravstvo nisu ništa manje bitni od policije i Vojske i čak da će u budućnosti imati mnogo bitniju ulogu za budućnost ove zemlje. Smatram da jedini kriterijum za kupovinu, odnosno da kažem dodelu ovih stanova, to je da budu mladi ljudi, ne samo iz Vojske i policije nego i iz prosvete i zdravstva. Bitno je ovim mladim ljudima koji se opredele za prosvetu i zdravstvo pružiti nadu da je moguće u ovoj zemlji dostojanstveno živeti, a to znači imati bar pristojne plate koje su malo veće od republičkog proseka i da mogu na pošten način od svoje države kupiti, odnosno doći do stana. Trenutno, nažalost imamo takvu praksu da mnoge kolege prosvetni, a i zdravstveni radnici rade deset i više godina na određeno, tako da ne ističu pravo i nemaju uslov da kuće, odnosno da podignu kredit ni za patike, a kamo li za stan i da svojoj porodici i sebi obezbede. 

SNEŽANA PAUNOVIĆ: Hvala koleginice. Bilo je to vreme. Reč ima Đorđe Stanković. Izvolite. 

ĐORĐE STANKOVIĆ: Hvala puno predsednice. Pozdrav svim građanima Republike Srbije, dugo nas nije bilo, a mislim da je važno da se viđamo što češće, s obzirom na to da ne mogu na drugim mestima da čuju ono što imamo da kažemo, a poprilično se važne stvari dešavaju. Želim pre svega da izvestim javnost da je danas se Srbija branila u Nišu, želim da kažem da su od danas zvanično promene moguće, želim da čestitam mojim sugrađanima koji su na opštini Medijana konstituisali novu opštinsku vlast i time pokazali da su promene počele, da kreću sa juga promene i time pokazali da ćemo svakim sledećim izborima sve više slobodnih opština imati. Niš je bio početak i tek sada nastavljamo. Takođe, želim da obavestim građane da je evo Aleksandar Vučić rešio da se preseli u taj Niš, jer očigledno ne može da podnese to što se samo ta opština konstituisala, želi da izazove nove izbore u gradu Nišu, zato što zna da nema većinu, zato što zna da su izgubili Niš, zato što pokušavaju da otmu tu pobedu veličanstvenu, pobedu građana Niša. Podsećam, Nišlije su 2. juna pokazale i dokazale da žele novu lokalnu vlast, većinom glasova su pokazali da imaju prava na to i onda se desilo da se zloupotrebom svih zakona ove zemlje došlo do promene, brojeva koji su kasnije ukazali na promenu mandata. Mi to nećemo dozvoliti, ali baš iz toga razloga, želim da postavim određena pitanja, želim da postavim pitanje u ime Nišlija i Srbije, one koje sada imamo i one koje će postati, ukoliko na ova pitanja sebi ne odgovorimo, da li mi imamo pravnu državu? U Nišu se pokazalo da nemamo. Da li zakone imamo i da li ih primenjujemo? Zakone imamo, ali ih ne primenjujemo. 

SNEŽANA PAUNOVIĆ: Kolega Stankoviću, nisam najbolje razumela kome upućujete pitanje. 

ĐORĐE STANKOVIĆ: Pitanja upućujem premijeru i ministarstvima koja su nadležna za ovako nešto. Želim da postavim pitanja kome služe sudije, da li služe partiji ili služe ovoj našoj državnoj vlasti i zakonu Republike Srbije i na čemu oni polažu zakletvu, s obzirom da su sudije Višeg suda rešile da primenjuju onaj zakon koji im je dao SNS, i gde živimo i za šta se borimo, kada pobedu koja je bila čista kao suza, SNS i ova vlast oduzima. Pitanja su naravno retorička, ali 2. juna se konstatovalo da je Niš slobodan grad i da će tako nešto i ostati do daljnjeg, a naravno, vidimo šta pokušavate da uradite vi. Mi, kao opozicija u tom momentu smo branili državu, mi smo odbranili njene zakone i branili smo naš narod, tako što smo se pozivali na te iste zakone, tako što smo se trudili da u skladu sa pravom pokažemo koliko je važno da se jednostavno sve te stvari dokažu na sudu. Međutim, nisu oni oteli samo Niš, oni su rešili da raskopaju celu Srbiju, da oduzmu i vodu i zemlju i sve ono što naša zemlja ima i da ostane na milost i nemilost, na žalost bubašvabama partije. Ni ja, ni bilo ko od nas, nema ništa protiv da se na određeni način proizvode stvari u našoj zemlji, da se proizvodi hrana, znanje, da se razvija IT tehnologija i da se na taj način zarađuje, ali ne da se izvozi litijum, a kasnije na žalost i mladost naše zemlje. Podsećam da je Narodni pokret Srbije usvojio Deklaraciju kojom je jasno dao do znanja da je protiv kopanja litijuma, protiv Rio Tinta i tako nešto je Miroslav Aleksić na predsedništvu stranke rekao jasno i dao stav, ali je takođe rekao da budućnost ove zemlje hrana, da su budućnost ove zemlje malina, jabuke, šljive, a ne ono što ćemo da kopamo i na taj način zauvek zagadimo površinu naše zemlje. Prihod od putarina je samo 350 miliona evra godišnje, a od litijuma će u teoretskim uslovima nekim maksimalnim da se zarađuje 160 miliona, to nije dovoljno. Od poljoprivrede se zarađuje četiri milijarde evra godišnje, i to je ono što treba da uložimo i pošto vidim da mi vreme ističe, želim da se obratim Miliji Miletiću koji je hvalio i Niš i Vučića i Svrljig, i taj Svrljig će da nestane i tamo će da se kopa litijum i zato nema litijuma i zato nema budućnosti sa tim. Hvala puno. 

SNEŽANA PAUNOVIĆ: Kolega Stankoviću, i dalje niste postavili ni jedno pitanje, osim što ste zloupotrebili vreme i što bih imala mogućnost da sada, takođe, primenim kaznenu politiku u odnosu na vas, ali se nadam da to nećete ponoviti dva puta. Reč ima Marinika Tepić. Izvolite. 

MARINIKA TEPIĆ: Zahvaljujem, gospođo Paunović. Poštovani građani, imam nekoliko pitanja za predsednika Republike, Aleksandra Vučića i predsednicu Narodne skupštine, Anu Brnabić. Za Vučića - rekli ste 2021. godine da ćete pitati narod o projektu "Jadar" Rio Tinto i rudniku litijuma i da će samo narod odlučiti o tome. Pa, kada ste to pitali narod? Niste 2022, niste 2023, a niste ni sada. Pa, sa kim ste to onda odlučili, ako niste sa narodom? Koga ste to pitali? Umesto da pitate narod, vi se obračunavate sa narodom koji se protivi rudniku litijuma. I još gore, to radite sa pozicije predsednika države i svih građana, prozivate poimence građane koji u dolini Jadra žive, kao da vi tamo živite, a ne živite. Otkud vam uopšte ideja, Aleksandre Vučiću, da prozivate građanina Zlatka Kokanovića? Otkud vam ideja da sa pozicije predsednika otvarate obračun sa porodicom Petković ili Đedović? Kriminalci su svuda oko vas, lopovluku kraja nema, unakazili ste svaku instituciju, ali ste zato mnogo jaki kada napadate Zlatka ili Dajanu. A onda kukate kako vas neko napada. Mislite da ako se ogrnete zastavom Srbije u Njujorku, da ste vlasnik Srbije. Mislite da vam je zastava paravan za sva vaša nedela. Mislite da su ljudi naivni i da možete doveka da im prodajete te vaše trikove i pravite predstave. Toliko ste jaki i toliko vas narod podržava za rudnik litijuma da ne smeju ovi vaši junaci da sazovu ni sednicu parlamenta o litijumu. Otkud vam ideja da vodite propagandni rat protiv bilo kog čoveka koji ne da svoje? Vi, koji 30 godina živite na grbači tog istog naroda, i nikada ništa sami niste stekli. Samo ste od države uzimali, samo ste od države davali. I zato sada ne smete da pitate narod, koji ste na izborima prevarili, jer znate da biste na problemu rudnika litijuma polomili zube. Ili, ako grešim, ako ipak smete, kao što se često hvališete da samo vi sve smete, hajde, raspišite onda vanredne parlamentarne izbore nakon prevare sa Šolcom, ali pod izbornim uslovima kao kod tog istog Šolca u Nemačkoj. Pitanje za Anu Brnabić - zašto niste stavili na dnevni red raspravu o rudarenju litijuma, nego sami sa sobom vičete po holovima Narodne skupštine, svađate se sa novinarima i sa građanima, svađate se sa ljudima koji ne smeju da vam odgovore? Kakva ste vi to predsednica Narodne skupštine koja se opet ponaša kao džiber? Na šta to liči? Nešto ste se malo zamaskirali oko lažnih izbora, ali sada sve ponovo. Zašto ne smete da otvorite ovde raspravu sa nama, pa da kažemo kako stvari stoje? Ili mislite da ste baš vi bolji od Irene Vujović, koja ne bi umela da pročita ni ono što joj napišu, pošto je ona za ovu temu zadužena, a ne vi. I otkud vam pravo da kao predsednica ovog najvišeg doma prozivate, takođe poimence, građane koji ne žele rudnik litijuma u svom dvorištu? Otkud vam pravo da iz Jovankine vile vodite hajku protiv građana ove zemlje koji ne daju svoje, dok vi koristite tuđe? Na kraju, kakvo vam je to vaspitanje, gospođo Brnabić, da vas pitam onako ljudski? Kakav ste vi to čovek, roditelj, kako sami kažete da ste, kada se usuđujete da napadate druge roditelje zato što čuvaju dom svoje dece, zdravlje i život svoje dece, kao i cele naše zemlje? Zato prestanite, prestanite s tim nečasnim ponašanjem i hajkom na ljude koji se sa vama ne slažu, pokažite da ste dorasli funkcije koja vam je data i zakažite sednicu o projektu "Jadar", rudarenju litijuma i izveštaju o svemu tome. Ponašajte se bar u tome dostojno ove institucije, gde vam je posao to da radite, umesto što ste zamenili Skupštinu "Pinkom". Ovo je jedino mesto za tu raspravu i građani vas za to plaćaju. Hvala. 

SNEŽANA PAUNOVIĆ: Reč ima kolega Aleksandar Mirković. Izvolite. 

ALEKSANDAR MIRKOVIĆ: Ja se izvinjavam večitom studentu, ako sam vas nečim uznemirio. Vi samo kažite. Znam da ovo možda vama liči na amfiteatar, ali kolokvijum nije položio pa je došao frustraciju ovde da leči. Poštovana predsedavajuća, poštovane koleginice i kolege narodni poslanici, imam više pitanja, ali ponesen prethodnim izlaganjem koleginice Tepić, ne mogu da ne pomislim da je pitanje bezbednosti najviših državnih funkcionera ugrožena, baš zbog ovakve retorike poslanika koji sebi daju za pravo da budu po onom starom - kadija te tuži, kadija ti sudi. Moja pitanja danas usmerena su i postavljam ih nadležnom tužilaštvu, MUP, kao i ostalim nadležnim institucijama, a tiču se pretnji koje inspirišu predstavnici opozicije ovakvim i sličnim govorima. Naime, Ana Brnabić je pre… Možete samo Jovanovića malo da umirite. Dvanaest sati je, mislim da je njegova doza sada već prejaka, pa ako je ikako moguće da ja nastavim. 

SNEŽANA PAUNOVIĆ: Kolega Jovanoviću, zaista, treći put, molim vas. 

ALEKSANDAR JOVANOVIĆ: Dođi da ti dam dozu.

ALEKSANDAR MIRKOVIĆ: Nemam te sklonosti, ali poznati ste po tome, tako da, izvinjavam se, na pogrešnu adresu se odnosi vaš poziv. Dakle, moje pitanje postavljam nadležnim institucijama - da li je formiran predmet i šta se dešava sa slučajem izvesnog Kovekalovića, ili kako se već zove lažni ekološki aktivista, koji je Ani Brnabić na privatni telefon poslao video snimak na kome se jasno poručuje da sledeći put kada ih budu pozivali sa sobom ne vode decu? Šta to znači? Šta će se desiti državnim funkcionerima ukoliko se pojave na tom skupu? Šta će se desiti njihovoj deci i šta to oni spremaju? Da li je neko obavio razgovor sa tim čovekom? Da li je neko obavio razgovor sa izvesnim Simovićem koji je to izgovorio i dokle će se te pretnje tolerisati? Takođe, zanima nas da li je nadležno tužilaštvo formiralo predmet po pitanju pretnji koje je uputio izvesni ideolog opozicije Srđan Škoro kada je pozvao da se Danilo Vučić zatvori u Majdanpeku ili Boru, drži na otvorenom, snima 24 sata i tušira uranijumom? Zašto se niko od predstavnika opozicije, koji ga tako zdušno podržavaju, nisu ogradili od te izjave i osudili takvo ponašanje? Šta radi taj Pašalić, Zaštitnik građana i čija prava on štiti? Koliko smo puta postavljali to pitanje i nikada nisam odgovor dobio? Zašto Brankica Janković, Poverenica za ravnopravnost polova, nije našla za shodno da stane u zaštitu jedne žene, Ane Brnabić, kada je na najgori mogući način svi vređaju i pozivaju na njeno ubistvo? Postavljam pitanje i nadležnim institucijama do kada će se to tolerisati i do kada će inspiratori takvog ponašanja u našoj zemlji, koji sede u poslaničkim klupama, lagodno se kriti iza poslaničkog imuniteta, pa smo došli u paradoksalnu situaciju da Srđan Milivojević, koji je pozivao da Andrej Vučić i Danilo Vučić završe u šahti kao Gadafi, da dožive njegovu sudbinu? A oni koji to ne znaju, a verujem da je malo takvih, Gadafi je zatvoren u šahtu, mučen, silovan i na kraju ubijen. Takvu sudbinu je poželeo Andreju i Danilu Vučiću. Zašto niko tada nije odreagovao i dozvolio na taj način da taj isti čovek ima ovde polugu i autoritet narodnog poslanika? Zašto smo dozvolili, nereagovanjem, da Željko Veselinović, narodni poslanik opozicije, sedi ovde i da mu reč daje Ana Brnabić, na čije je silovanje pozivao? Do kada će se neodgovornost pojedinih institucija, do kada će se tolerisati ovakav govor mržnje i poziv na ubistvo najviših državnih funkcionera tolerisati? Dok ja ovo govorim sada, pre samo sat vremena najnovije, najmonstruoznije pretnje od strane opozicionih sledbenika su došle na račun Aleksandra Vučića. Sram vas bilo, gospođo Tepić, kažete - Aleksandar Vučić je navodno ugrožen. Slušajte šta je danas izgovoreno. "Jad i beda u kojoj državi Srbija može da se spasi, jedino onom starom narodnom - dva metra bez geometra", upućeno Srpskoj naprednoj stranci. Poziv Zviceru da njegova mirna ruka i oštro oko spasi Srbiju- pucaj Aleksandru Vučiću pravo u čelu i nigde drugo; svakom ponaosob, svakoj gnjidi SNS nemoj vaditi, već ga rokaj, pucaj, kolji, miniraj, šibaj čak i zoljama te fukare; ubij zakolji, da SNS ne postoji. Ja verujem da ova tematika njima jako smeta i da zato dobacuju, jer su svojim govorima oni ovo inspirisali, ali molim vas, dozvolite mi da ova pitanja postavljam, jer danas u svetu, u ovo vreme, u poslednjih mesec dana dva atentata su pokušana, jedan na Fica, drugi na Donalda Trampa. Dok nadležne institucije ovde ćute, ovakva retorika se sve više i sve brže širi. Dozvolite mi i ovim ću završiti, inspiratori i ovi koji se najviše sada čuju i bune su ti koji su ovakve ljude svojim govorima i govorom mržnje inspirisali da dođu u situaciju da Aleksandra Vućića, Miloša Vučevića, Anu Brnabić ili Ivicu Dačića pobede jedino metkom. Moja poruka za sam kraj – molim sve nadležne institucije, da reaguju, da stanu u zaštitu građana Srbija, a vama poručujem – nema te mržnje, nema tog straha, nema tog poziva na ubistvo koji će nas zaustaviti. 

SNEŽANA PAUNOVIĆ: Hvala, kolega Mirkoviću. 

RADOMIR LAZOVIĆ: Poslovnik.

SNEŽANA PAUNOVIĆ: Čekajte, kako sada Poslovnik? Pustite da počnem sednicu. Ne mogu vam sada dati reč, moramo da počnemo ovu sednicu da biste dobili reč. Obaveštavam vas da su sprečeni da sednici prisustvuju sledeći narodni poslanici: prof. dr Mirka Lukić Šarkanović, Branko Ružić, prof. dr Jelena Jerinić, Dobrica Veselinović, Milovan Drecun, Goran Petrović, Đorđo Đorđić, Borko Stefanović i Edin Đerlek. Saglasno članu 86. stav 2. Poslovnika Narodne skupštine, obaveštavam vas da je ova sednica sazvana u roku kraćem od roka utvrđenog u članu 86. stav 1. Poslovnika Narodne skupštine, zbog potrebe da Narodna skupština što pre razmotri predloge akata iz određenog dnevnog reda. Dostavljeni su vam zapisnici Prve sednice Narodne skupštine Republike Srbije u Četrnaestom sazivu, Prve i Druge sednice Prvog redovnog zasedanja Narodne skupštine Republike Srbije u 2024. godini i Prve posebne sednice Narodne skupštine Republike Srbije u Četrnaestom sazivu. Pošto današnjoj sednici prisustvuje većina od ukupnog broja narodnih poslanika, konstatujem da postoji kvorum za usvajanje zapisnika sa navedenih sednica. Obaveštavam da je proverom u službi za poslove Odbora za administra-tivno-budžetska i mandatno-imunitetska pitanja utvrđeno da tom Odboru niko od narodnih poslanika nije dostavio u pisanom obliku primedbe na navedene zapisnike. Stoga, prelazimo na odlučivanje. Stavljam na glasanje zapisnik Prve sednice Narodne skupštine Republike Srbije u Četrnaestom sazivu, održane 6. februara i 18, 19. i 20. marta 2024. godine. Molim narodne poslanike da pritisnu odgovarajući taster na poslaničkoj jedinici. Zaključujem glasanje i saopštavam: za – 117, protiv – troje, uzdržanih nije bilo, glasalo 120, nije glasalo 70 od ukupno 190 narodnih poslanika. Stavljam na glasanje zapisnik Prve sednice Prvog redovnog zasedanja Narodne skupštine Republike Srbije u 2024. godini, održane 22. i 23. aprila 2024. godine. Molim narodne poslanike da pritisnu odgovarajući taster na poslaničkoj jedinici. Zaključujem glasanje i saopštavam: za – 117, protiv – jedan, uzdržanih nije bilo, glasalo je 118, nije glasalo 70 od ukupno 188 prisutnih narodnih poslanika. Stavljam na glasanje zapisnik Prve posebne sednice Narodne skupštine Republike Srbije u Četrnaestom sazivu, održane 1. i 2. maja 2024. godine. Molim narodne poslanike da pritisnu odgovarajući taster na poslaničkoj jedinici. Zaključujem glasanje: za – 119, protiv – niko, uzdržanih nije bilo, od ukupno 188 narodnih poslanika, nije glasalo 69 narodnih poslanika. Stavljam na glasanje zapisnik Druge sednice Prvog redovnog zasedanja Narodne skupštine Republike Srbije u 2024. godini, održane 10. maja 2024. godine. Molim narodne poslanike da pritisnu odgovarajući taster na poslaničkoj jedinici. Zaključujem glasanje: za – 120, nije glasalo 70 od ukupno 190 narodnih poslanika, protiv i uzdržanih nije bilo. Poštovane dame i gospodo narodni poslanici, uz saziv sednice Prvog vanrednog zasedanja Narodne skupštine Republike Srbije u Četrnaestom sazivu, koja je sazvana na zahtev 135 narodnih poslanika, saglasno članu 106. stav 3. Ustava Republike Srbije, članu 48. stav 3. Zakona o Narodnoj skupštini i članu 249. Poslovnika Narodne skupštine, dostavljen vam je zahtev za održavanjem vanrednog zasedanja Narodne skupštine Republike Srbije sa određenim dnevnim redom sadržanim u tom zahtevu. Za sednicu Prvog vanrednog zasedanja Narodne skupštine Republike Srbije u Četrnaestom sazivu određen je sledeći D n e v n i r e d: 1. Predlog odluke o usvajanju Deklaracije o zaštiti nacionalnih i političkih prava i zajedničkoj budućnosti srpskog naroda, koji je podnela Vlada Republike Srbije; 2. Predlog zakona o izmenama Zakona o privremenom uređivanju načina naplate takse za javni medijski servis, koji je podnela Vlada Republike Srbije; 3. Predlog zakona o izmeni i dopunama Zakona o posebnim uslovima za realizaciju projekta izgradnje stanova za pripadnike snaga bezbednosti, koji je podnela Vlada Republike Srbije; 4. Predlog zakona o izmenama i dopunama Zakona o platnim uslugama, koji je podnela Narodna banka Srbije; 5. Predlog zakona o zaduživanju Republike Srbije kod Banke Poštanska štedionica akcionarsko društvo Beograd za potrebe finansiranja Projekta Izgradnje urbane infrastrukture i nacionalnog stadiona sa pristupnim saobraćajnicama, koji je podnela Vlada Republike Srbije; 6. Predlog zakona o zaduživanju Republike Srbije kod UniCredit bank Srbija a.d. Beograd za potrebe finansiranja Projekta Ruma – Šabac – Loznica, koji je podnela Vlada Republike Srbije; 7. Predlog zakona o zaduživanju Republike Srbije kod Banca Intesa AD Beograd za potrebe finansiranja Projekta Ruma – Šabac – Loznica, koji je podnela Vlada Republike Srbije; 8. Predlog zakona o zaduživanju Republike Srbije kod OTP banke Srbija a.d. Novi Sad za potrebe finansiranja Projekta izgradnje obilaznice oko Kragujevca, koji je podnela Vlada Republike Srbije; 9. Predlog zakona o potvrđivanju Sporazuma između Vlade Republike Srbije i Vlade Savezne Republike Nemačke o Nemačkoj školi u Beogradu, koji je podnela Vlada Republike Srbije; 10. Predlog zakona o potvrđivanju Sporazuma između Vlade Republike Srbije i Vlade Demokratske Republike Sao Tome i Prinsipe o saradnji u oblasti odbrane, koji je podnela Vlada Republike Srbije; 11. Predlog zakona o potvrđivanju Sporazuma o saradnji u oblasti odbrane između Vlade Republike Srbije i Vlade Republike Gabon, koji je podnela Vlada Republike Srbije; 12. Predlog zakona o potvrđivanju Protokola za unapređenje Sporazuma o ekonomskoj i tehničkoj saradnji u oblasti infrastrukture između Vlade Republike Srbije i Vlade Narodne Republike Kine, koji je podnela Vlada Republike Srbije; 13. Predlog zakona o potvrđivanju Sporazuma između Vlade Republike Srbije i Vlade Republike Kube o ukidanju viza za nosioce diplomatskih, službenih i servisnih pasoša, koji je podnela Vlada Republike Srbije; 14. Predlog zakona o potvrđivanju Ugovora o zajmu uz finansijski protokol potpisan 21. septembra 2023. godine, između Vlade Republike Srbije i Vlade Francuske Republike, između Republike Srbije koju zastupa Vlada Republike Srbije postupajući preko Ministarstva finansija kao Zajmoprimac i BPIFRANCE ASSURANCE EXPORT koji postupa u ime i za račun Vlade Francuske Republike, koji je podnela Vlada Republike Srbije; 15. Predlog zakona o potvrđivanju Sporazuma između Vlade Republike Srbije i Vlade Republike Kazahstan o vojnotehničkoj saradnji, koji je podnela Vlada Republike Srbije; 16. Predlog zakona o potvrđivanju Garancije (Projekat upravljanja elektrodistributivnom mrežom u Republici Srbiji) između Republike Srbije koju zastupa Vlada Republike Srbije postupajući preko Ministarstva finansija kao Garanta i Deutsche bank AG, Paris Branch kao Prvobitnog zajmodavca i Deutsche bank AG, Paris Branch kao Agenta i Deutsche bank AG, Paris Branch kao Vodećeg mandatnog aranžera koja se odnosi na Ugovor o kreditnom aranžmanu u iznosu od 97.151.728,00 evra uz podršku BPIAE, koji je podnela Vlada Republike Srbije; 17. Predlog zakona o potvrđivanju Sporazuma između Vlade Republike Srbije i Vlade Mađarske o unapređenoj strateškoj saradnji u oblasti odbrane, koji je podnela Vlada Republike Srbije; 18. Predlog zakona o potvrđivanju Izmene i dopune br. 1 Ugovora o zajmu potpisanog između Fonda za razvoj Abu Dabija i Vlade Republike Srbije za finansiranje podrške budžetu Republike Srbije, koji je podnela Vlada Republike Srbije; 19. Predlog zakona o potvrđivanju Izmene i dopune br. 1 Sporazuma o zajmu od strane i između Vlade Emirata Ujedinjenih Arapskih Emirata Fond za razvoj Abu Dabi (Zajmodavac) i Vlade Republike Srbije (Zajmoprimac) u vezi sa zajmom u iznosu od 1.000.000.000 američkih dolara, koji je podnela Vlada Republike Srbije; 20. Predlog zakona o potvrđivanju amandmana na čl. 1. i 12.1. Sporazuma o osnivanju Evropske banke za obnovu i razvoj, koji je podnela Vlada Republike Srbije; 21. Predlog zakona o potvrđivanju Sporazuma između Evropske unije i Republike Srbije o učešću Republike Srbije u „Fiskalisu“, programu Unije za saradnju u oblasti oporezivanja, koji je podnela Vlada Republike Srbije; 22. Predlog zakona o potvrđivanju Sporazuma između Republike Srbije i Evropske unije o učešću Republike Srbije u programu Evropske unije Građani, jednakost, prava i vrednosti, koji je podnela Vlada Republike Srbije; 23. Predlog zakona o potvrđivanju Sporazuma o garanciji (EPS Zajam za likvidnost) između Republike Srbije, koju zastupa Vlada Republike Srbije, postupajući preko Ministarstva finansija i Cassa Depositi e Prestiti S.p.A, koji je podnela Vlada Republike Srbije; 24. Predlog zakona o potvrđivanju Ugovora o kreditnom aranžmanu u iznosu do 183.941.730,60 evra između Republike Srbije koju zastupa Vlada Republike Srbije postupajući preko Ministarstva finansija kao Zajmoprimca aranžiran od strane BANK OF CHINA SRBIJA A.D. BEOGRAD kao Ovlašćenog glavnog aranžera sa BANK OF CHINA LIMITED, LUXEMBOURG BRANCH kao Agenta i BANK OF CHINA LIMITED, LUXEMBOURG BRANCH kao Prvobitnog Zajmodavca, koji je podnela Vlada Republike Srbije; 25. Predlog zakona o potvrđivanju Sporazuma o zajmu između KfW, Frankfurt na Majni i Republike Srbije koju zastupa Vlada Republike Srbije delujući preko i putem Ministarstva finansija za Program „Razvoj tržišta biomase u Republici Srbiji (druga komponenta)“, koji je podnela Vlada Republike Srbije; 26. Predlog zakona o potvrđivanju Sporazuma o zajmu između KfW, Frankfurt na Majni i Republike Srbije koju zastupa Vlada Republike Srbije delujući preko i putem Ministarstva finansija za projekat „Energetska efikasnost u objektima javne namene, faza III“ koji je podnela Vlada Republike Srbije; 27. Predlog zakona o potvrđivanju Međunarodnog sporazuma između Evropske unije i Republike Srbije o učešću Republike Srbije u programu Evropske unije Program Digitalna Evropa za period 2021-2027, koji je podnela Vlada Republike Srbije; 28. Predlog zakona o potvrđivanju Sporazuma između Vlade Republike Srbije i Vlade Narodne Republike Kine o sprečavanju krađe, tajnih iskopavanja i nezakonitog uvoza i izvoza kulturnih dobara, koji je podnela Vlada Republike Srbije; 29. Predlog zakona o potvrđivanju Sporazuma o učešću u Srednjoevropskom programu univerzitetske razmene („CEEPUS IV“), koji je podnela Vlada Republike Srbije; 30. Predlog autentičnog tumačenja odredbe člana 2. Zakona o potvrđivanju Okvirnog protokola o finansijskoj i tehničkoj saradnji između Vlade Republike Srbije i Vlade Kraljevine Španije u oblasti infrastrukturnih projekata, koji je podneo Odbor za ustavna pitanja i zakonodavstvo; 31. Predlog za izbor guvernera Narodne banke Srbije, koji je podneo predsednik Republike Srbije; 32. Predlog za izbor viceguvernera Narodne banke Srbije, koji je podnela guverner Narodne banke Srbije; 33. Predlog kandidata za izbor predsednika i člana Fiskalnog saveta, koji su podneli ovlašćeni predlagači; 34. Predlog odluke o davanju saglasnosti na Finansijski plan Agencije za energetiku Republike Srbije za 2024. godinu, koji je podneo Odbor za finansije, republički budžet i kontrolu trošenja javnih sredstava; 35. Predlog odluke o davanju saglasnosti na Finansijski plan Regulatornog tela za elektronske medije za 2024. godinu, koji je podneo Odbor za finansije, republički budžet i kontrolu trošenja javnih sredstava; 36. Predlog odluke o davanju saglasnosti na Finansijski plan Komisije za hartije od vrednosti za 2024. godinu, koji je podneo Odbor za finansije, republički budžet i kontrolu trošenja javnih sredstava; 37. Izveštaj o radu Državne revizorske institucije za 2023. godinu, sa ispravkom, koji je podnela Državna revizorska institucija, sa Predlogom zaključka Odbora za finansije, republički budžet i kontrolu trošenja javnih sredstava od 25. juna 2024. godine; 38. Izveštaj o radu za 2023. godinu, koji je podnela Agencija za sprečavanje korupcije, sa Predlogom zaključka Odbora za finansije, republički budžet i kontrolu trošenja javnih sredstava od 18. juna 2024. godine; 39. Izveštaj o radu Fiskalnog saveta za 2023. godinu, koji je podneo Fiskalni savet, sa Predlogom zaključka Odbora za finansije, republički budžet i kontrolu trošenja javnih sredstava od 18. juna 2024. godine; 40. Izveštaj o sprovedenom monitoringu za 2023. godinu, koji je podnela Kancelarija za javne nabavke, sa Predlogom zaključka Odbora za finansije, republički budžet i kontrolu trošenja javnih sredstava od 7. juna 2024. godine; 41. Izveštaj o radu Komisije za kontrolu državne pomoći za 2023. godinu, koji je podnela Komisija za kontrolu državne pomoći, sa Predlogom zaključka Odbora za finansije, republički budžet i kontrolu trošenja javnih sredstava od 4. juna 2024. godine; 42. Izveštaj o radu Republičke komisije za zaštitu prava u postupcima javnih nabavki u periodu od 01. 01. 2023. do 31. 12. 2023. godine, koji je podnela Republička komisija za zaštitu prava u postupcima javnih nabavki, sa Predlogom zaključka Odbora za finansije, republički budžet i kontrolu trošenja javnih sredstava od 7. juna 2024. godine; 43. Godišnji izveštaj o radu Komisije za hartije od vrednosti za 2022. godinu, sa Predlogom zaključka Odbora za finansije, republički budžet i kontrolu trošenja javnih sredstava od 4. oktobra 2023. godine; 44. Izveštaj o radu Komisije za kontrolu državne pomoći za 2022. godinu, sa Predlogom zaključka Odbora za finansije, republički budžet i kontrolu trošenja javnih sredstava od 29. septembra 2023. godine; 45. Izveštaj o radu Fiskalnog saveta za 2022. godinu, sa Predlogom zaključka Odbora za finansije, republički budžet i kontrolu trošenja javnih sredstava od 22. septembra 2023. godine; 46. Izveštaj o radu Republičke komisije za zaštitu prava u postupcima javnih nabavki u periodu od 01. 01. 2022. do 31. 12. 2022. godine, koji je podnela Republička komisija za zaštitu prava u postupcima javnih nabavki, sa Predlogom zaključka Odbora za finansije, republički budžet i kontrolu trošenja javnih sredstava od 29. septembra 2023. godine; 47. Izveštaj o sprovedenom monitoringu Kancelarije za javne nabavke za 2022. godinu, sa Predlogom zaključka Odbora za finansije, republički budžet i kontrolu trošenja javnih sredstava od 29. septembra 2023. godine; 48. Izveštaj o radu Državne revizorske institucije za 2022. godinu, sa Predlogom zaključka Odbora za finansije, republički budžet i kontrolu trošenja javnih sredstava od 15. septembra 2023. godine; 49. Izveštaj o radu Agencije za sprečavanje korupcije za 2022. godinu, sa Predlogom zaključka Odbora za finansije, republički budžet i kontrolu trošenja javnih sredstava od 4. oktobra 2023. godine; 50. Predlog odluke o izmenama Odluke o organizaciji i radu Službe Narodne skupštine, koji je podneo Odbor za administrativno-budžetska i mandatno-imunitetska pitanja Narodne skupštine; 51. Predlog odluke o izmeni Odluke o sastavu delegacije Narodne skupštine u Parlamentarnom forumu Republika Srbija – Republika Srpska, koji je podnela predsednik Narodne skupštine; 52. Predlog odluke i izmenama Odluke o sastavu stalnih delegacija Narodne skupštine Republike Srbije u međunarodnim parlamentarnim institucijama, koji je podnela predsednica Narodne skupštine; 53. Predlog odluke i izmeni Odluke o sastavu stalnih delegacija Narodne skupštine Republike Srbije u međunarodnim parlamentarnim institucijama, koji je podnela predsednica Narodne skupštine; 54. Predlog odluke o izmeni Odluke o sastavu Parlamentarnog odbora za stabilizaciju i pridruživanje, koji je podnela predsednica Narodne skupštine; 55. Predlog odluke o izmeni Odluke o izboru članova i zamenika članova odbora Narodne skupštine Republike Srbije, koji je podnela Poslanička grupa MI - SNAGA NARODA PROF. DR BRANIMIR NESTOROVIĆ; 56. Predlog odluke o izmenama Odluke o izboru članova i zamenika članova odbora Narodne skupštine Republike Srbije, koji je podnela Poslanička grupa IVICA DAČIĆ - Socijalistička partija Srbije (SPS); 57. Predlog odluke o izmeni Odluke o izboru članova i zamenika članova odbora Narodne skupštine Republike Srbije, koji je podnela Poslanička grupa ALEKSANDAR VUČIĆ – Srbija ne sme da stane; 58. Predlog odluke o izmenama Odluke o izboru članova i zamenika članova odbora Narodne skupštine Republike Srbije, koji je podnela Poslanička grupa MI -SNAGA NARODA PROF. DR BRANIMIR NESTOROVIĆ; 59. Predlog odluke o izmenama Odluke o izboru članova i zamenika članova odbora Narodne skupštine Republike Srbije, koji je podnela Poslanička grupa PUPS - Solidarnost i pravda; 60. Predlog odluke o izmenama Odluke o izboru članova i zamenika članova odbora Narodne skupštine Republike Srbije, koji je podnela Poslanička grupa Narodni pokret Srbije – Novo lice Srbije. Narodni poslanik Ana Brnabić na osnovu člana 92. stav 2. člana 157. stav 1. i članova 170. i 192, a shodno članu 157. stav 2. Poslovnika Narodne skupštine predložila je da se obavi zajednički načelni i jedinstveni pretres o predlozima akata iz tačaka od 1. do 60. dnevnog reda. Stavljam na glasanje ovaj predlog. Molim narodne poslanike da pritisnu odgovarajući taster. Zaključujem glasanje i konstatujem: za – 124, protiv – 36, uzdržanih – nije bilo, glasalo je – 160, nije glasalo – 35 narodnih poslanika od 195 prisutnih. Narodni poslanik Ana Brnabić na osnovu člana 92. stav 2, a u skladu sa članom 157. stav 7. Poslovnika Narodne skupštine, predložila je da se pretres u pojedinostima o Predlozima akata iz tačaka od 2. do 8. i tačke 30. dnevnog reda, obavi odmah po završetku načelnog pretresa tih Predloga akata. Stavljam na glasanje ovaj predlog. Molim narodne poslanike da pritisnu odgovarajući taster. Zaključujem glasanje: za – 124, protiv – 42, uzdržanih – nije bilo, glasalo je – 166, od 195 prisutnih narodnih poslanika, nije glasalo – 29. Hvala. Saglasno članu 90. stav 1. Poslovnika Narodne skupštine, obaveštavam vas da su pozvani konstatuju svi članovi Vlade, doktor Jovanka Tabaković, guverner Narodne banke Srbije, doktor Duško Pejović, predsednik Saveta državne revizorske institucije, Nikola Altipalmarkov, član Fiskalnog saveta, Marko Janković, predsednik Komisije ua hartije od vrednosti, Verka Atanasković, zamenik direktora Agencije za sprečavanje korupcije, Vesna Gojković Milin, zamenik predsednika Republičke komisije za zaštitu prava u postupcima javnih nabavki, Dragica Jorgović, član Saveta Komisije za kontrolu državne pomoći, Dragana Marić, zamenik predsednika Kancelarije za javne nabavke sa saradnicima. Saglasno odluci Narodne skupštine da se obavi zajednički načelni pretres o Predlozima akata iz tačke od 1. do 60. dnevnog reda, a pre otvaranja zajedničkog jedinstvenog pretresa, podsećam vas da prema članu 97. Poslovnika Narodne skupštine ukupno vreme rasprave za poslaničke grupe iznosi pet časova, kao i da se ovo vreme raspoređuje na poslaničke grupe srazmerno broju narodnih poslanika članova poslaničke grupe. Molim poslaničke grupe, ukoliko to već nisu učinile, da odmah podnesu prijave za reč sa redosledom narodnih poslanika. Saglasno članu 157. stav 1. članu 170. stav 1. i članu 192. stav 3, a shodno članu 157. stav 2. Poslovnika Narodne skupštine otvaram zajednički načelni i jedinstveni pretres o predlozima akata iz tačaka od 1. do 60. dnevnog reda. Imamo povredu Poslovnika. Kolega Lazoviću, izvolite. 

RADOMIR LAZOVIĆ: Hvala predsedavajuća. Ja sam mislio da reklamiram ovaj Poslovnik dok ga još niste ukinuli, dok još uvek imamo neka pravila ovde, pa da probam da vidim po kom osnovu se ograničava ova rasprava o pojedinostima samo na ovaj zakone? Dakle, prema članu 158. i ujedno reklamiram ovaj član i tražim objašnjenje, prema članu 158. svaki podnosilac amandmana a podneli smo amandmane i na druge predloge zakona od ovih 60. tačaka koliko ste odvojili, po kom osnovu da svaki podnosilac amandmana ima pravo da obrazloži svoj amandman u trajanju do dva minuta. Dakle, samo ako možete da mi objasnite to, pošto smo mi podneli amandmane i na druge. Razumem potrebu da se pobegne od diskusije o litijumu i da se sve stavi danas na dnevni red, osim o diskusije o nečemu što duboko uznemirava našu javnost, ali bih voleo da mi ipak objasnite dok važi ovo kako ste došli do toga? Hvala vam. 

SNEŽANA PAUNOVIĆ: Gospodine Lazoviću, o nekim amandmanima se priča u pojedinačnoj raspravi, a o nekim ipak u načelu. To što tvrdite su amandmani podneti na sporazume. O njima se ne raspravlja u pojedinostima, nego u jedinstvenom pretresu. Ajte da ipak vi malo proverite moje navode. Ja mislim da sam ja u pravu. Kolega Jovanoviću, imam vas u sistemu. Ne znam zašto? Greška neka? Dušan Radosavljević, po kom osnovu? Poslovnik. Izvolite. 

DUŠAN RADOSAVLJEVIĆ: Dame i gospodo, uvažena predsedavajuća, član 107. a i mislim da će biti edukativan. Jedno da raščistimo. Ipak je ovo najviši dom. Ovde je u ušlo u jedan narativ, vokabalar da se stalno pominje Jovankina vila i da je u njoj sadašnja predsednica Skupštine, a prethodna premijerka. Ajte logike radi, zdravlja radi, Boga radi, to nije nikakva Jovankina vila. Jovankina je koliko je i njena. To je vila gospodina Čedomira Petrovića, koji je zajedno sa hiljadama ljudi građanske klase, poslovne klase pobijen u ovoj zemlji. On je streljan. To je ugledni trgovac engleskim štofom… 

SNEŽANA PAUNOVIĆ: Uvaženi kolega Radosavljeviću, pred nama je kompleksan dnevni red, a ovo što ste vi probali da uradite je za primenu člana koji bi vam oduzeo vreme poslaničke grupe. Ljubazno vas molim da dozvolite da nastavimo sa radom. Hvala vam. Sada pitam da li predlagači, odnosno predstavnici predlagača žele reč? Izvolite. Reč ima predsednik Vlade, gospodin Miloš Vučević. 

MILOŠ VUČEVIĆ: Poštovana predsedavajuća, poštovani poslanici, poštovani građani Republike Srbije, svojom uvodnom rečju želim da vam se svima obratim i zamolim za jednodušnu i iskrenu podršku ne ovom Vladinom predlogu, nego našem nacionalnom programu. Današnji tekst deklaracije koji se nalazi pred vama predstavlja temelj naše nacionalne politike, program nepartijski nego narodni program. Svi ključni činioci i stubovi našeg društva bili su uključeni u njegovo kreiranje i izradu. Ova deklaracija nije plod ničijih želja i diktat ničije volje. Ovo je program za naš spas, deklaracija za naš opstanak. Ovo je platforma kišobran pod koji treba svi da stanemo i saberemo se u vreme i u vremenima koja dolaze. Ova deklaracija nije prkos i inat, nije nerazumno insistiranje na nebitnim činjenicama nego suštinska potreba našeg narodnog bića i ne samo to. Naša je potreba da ovaj nacionalni program u svojoj punoći i pravom značenju predstavimo međunarodnoj javnosti otvoreno i jednodušno kao vrhunski akt prijateljstva i miroljubivosti prema svima. Svaka reč ovde izgovorena je čestito i pošteno u bratskoj veri prema svim ljudima i svima narodima. Takođe, ova deklaracija u potpunost je zasnovana na međunarodnom javnom pravu i međunarodnom javnom poretku. Ne postoji nijedna rečenica, reč, slovo koje se ovde nalazi a da nije u skladu sa međunarodnim pravom. Mnogi su u prošlosti smatrali da naše nacionalno pitanje je rešeno velikim pobedama u brojnim ustancima, balkanskim ratovima, kao i u Prvom i Drugom svetskom ratu. U davno minulim vekovima srpski narod okupljen oko barjaka Svetog Save našao je životne snage da preživi silne udare velikih imperija. Bez svoje države i elite pod vlašću drugih naroda srpski narod je uspeo da očuva svoju veru, tradiciju i jezik i time pokaže sjaj i veličinu svoje nacionalne kulture. U 19. veku naši nacionalni prvaci kreiraju planove koji su uvek pored srpskog pitanja uključivali pitanja slobode ostalih naroda. Krfska deklaracija, a kasnije i AVNOJ-evske koncepcije najbolje svedoče o širokogrudnosti srpskog naroda i njegove spremnosti za žrtve za opšte dobro. Ideje o političkom jedinstvu Južnih Slovena poslužile su kao vešta varka za krnjenje, blaćenje i ponižavanje srpskog naroda. Kada se ta ideološka zabluda završila i magle razišle bili smo suočeni sa turobnom stvarnošću i tragičnom činjenicom neostvarivosti tih koncepcija. Rezultat tih zabluda je da je naš narod tokom 20. veka nestao sa ogromnog prostora Balkana, a da je naša kultura nemilosrdno pljačkana, otimana i uništavana. Strašni udari koje smo primili u dva svetska rata rodili su duh letargije, samonegacije, a sa njim su stasale generacije koje su zaboravile ishodište svoje kulture i značaj srpskog naroda u evropskoj istoriji. Naročito u periodu komunističke i socijalističke Jugoslavije partija je rodila klasnu anacionalnu, koja je prezirala naš narodni koren i koja je držala monopol vlasti i uticaja na sve društvene tokove. Narod većinski, običan narod, narod srpski ipak nije zaboravio ko je i šta je. U teškim mukama pucali su i padali lanci ideološkog ropstva, dok se slobodna i nezavisna Srbija ponovo rađala. Zato od 2012. godine nemamo više Srbiju zatvorenih fabrika, nezaposlenih građana, zatvorenih muzeja i zapuštenih puteva, jer sada nove generacije, nošene duhom ljubavi prema svojoj otadžbini i rodu, grade mostove, škole, pruge, bolnice. Stvarajući bolje društvo za sve građane Srbije, Srbija je digla glavu. I danas, oslobođena zabluda i svesna da samo svojim radom i mudrošću može da preživi izazove današnjice, ona gradi svoj put, srpski put, put opstanka i očuvanja našeg identiteta. Danas možemo svi da svedočimo da je, u uskovitlanom moru međunarodnih odnosa i borbi, došlo vreme da kao narod položimo važan ispit zrelosti i kažemo da je vreme rasipanja i nemara za nama i da je sabornost osnovni uslov za opstanak srpskog naroda, koja će nas voditi ka boljem sutra. Brojni izazovi današnjeg vremena traže jasno definisanu i prilagođenu vremenu nacionalnu politiku. Očuvanje i jačanje našeg nacionalnog identiteta, kulture i suvereniteta jeste prioritet ove Vlade i od toga nikada nećemo odustati. U tom kontekstu, predstavljam vam Program opstanka i napretka, nastao pre svega radom i zalaganjem predsednika Vučića i predsednika Dodika, program koji je 2. jula ove godine usvojila i Narodna skupština Republike Srpske i koji je dobio blagoslov Njegove svetosti patrijarha srpskog gospodina Porfirija. Nakon rasprave o predloženom ovom aktu mi treba da se izjasnimo o 49 tačaka ovog programa, koji jasno, glasno, prijateljski, dobronamerno, uz uvažavanje svega i svih, proklamuje našu narodnu sabornost i jedinstvo. Svesrpski sabor naroda u dobroj veri, u cilju očuvanja mira, stabilnosti, nacionalnog, kulturnog i verskog identiteta, kao i u cilju intenziviranja saradnje i međusobne zaštite, donosi zaključke, stavove i ciljeve između kojih naročito ističem sledeće: - da Svesrpski sabor čine predstavnici Srba izabrani u zakonodavne i izvršne organe vlasti, članovi Srpske akademije nauka i umetnosti, članovi Sabora Srpske pravoslavne crkve i drugi eminentni predstavnici; - da se konstituiše Nacionalni savet srpskog naroda, kao operativno telo za koordinaciju, praćenje i izvršavanje akata Svesrpskog sabora, koji pored državnog rukovodstva Srbije i Republike Srpske čine i predsednici Akademije nauka, predsednik Matice srpske, predstavnici srpskog naroda iz regiona i iz dijaspore, kao i istaknuti naučnici, umetnici, sportisti, preduzetnici i nacionalni radnici; - da srpski narod predstavlja jedinstvenu celinu; - da je naziv „narod“ jedan i da se odbacuje prefiks ispred imenice Srbi; - da postoji neophodnost svesrpskog nacionalnog okupljanja na Svesrpskom saboru jednom u dve godine; - da ćemo realizovati proces nacionalnog pomirenja; - da se preporučuje institucijama Republike Srbije i Republike Srpske da deluju jedinstveno i koordinisano da bi se zaustavila asimilacija Srba u državama regiona, ali i u svetu; - da poštujemo sve veroispovesti, kao i da prepoznamo značaj pripadnika srpskog naroda drugih veroispovesti, osim pravoslavne; - da odajemo zahvalnost Srpskoj pravoslavnoj crkvi, koja je sačuvala srpski narod u najtežim vremenima; - da ćemo čuvati instituciju braka i porodice, kao i da su porodične vrednosti temelj našeg opstanka; - da je Kosovo i Metohija neotuđivi deo Republike Srbije i da ćemo čuvati teritorijalni integritet i suverenitet koji je garantovan međunarodnim pravom i Rezolucijom 1244; - da se moraju zaštititi Srbi na Kosovu i Metohiji i svi drugi građani lojalni svojoj Republici Srbiji, kao i manastiri, crkve, srednjovekovna utvrđenja, privatna imovina, groblja i drugi ugroženi objekti; - da Republika Srbija osuđuje namerno stvaranje nepodnošljivih uslova za život Srba na Kosovu i Metohiji; - da Svesrpski sabor izražava pijetet prema svim žrtvama stradalim tokom rata na prostoru bivše Jugoslavije; - da ne podržavamo Rezoluciju o Srebrenici, jer je to pokušaj okrivljavanja celokupnog srpskog naroda; - da pozivamo sve aktere na poštovanje slova Dejtonskog mirovnog sporazuma; - da je Republika Srpska jedinstveni i nedeljivi ustavnopravni subjekat koji samostalno obavlja svoje zakonodavne, izvršne i sudske funkcije, u skladu sa Ustavom Bosne i Hercegovine, Aneksom 4 Dejtonskog mirovnog sporazuma, i čija teritorija ne može biti otuđena mimo Ustava i zakona Republike Srpske; - da Republika Srbija i Republika Srpska smatraju integraciju prema Evropskoj uniji kao strateški cilj; - da smo dosledni u politici vojne neutralnosti, da ćemo čuvati i poštovati stara i da ćemo praviti nova savezništva; - da su naše svetinje i obeležja naša svesrpska himna „Bože pravde“ i naš dvoglavi beli orao Nemanjića; - da ćemo da štitimo i negujemo srpski jezik i ćiriličko pismo; - da ćemo ujedinjeno da negujemo istorijsko pamćenje i čuvanje uspomena na srpske žrtve pale za slobodu u svim ratovima, a posebno ćemo se sećati žrtava palih u Prvom svetskom ratu, žrtava genocida koji je nad našim narodom načinjen u Drugom svetskom ratu, prvenstveno se misli na genocid koji je u Nezavisnoj Državi Hrvatskoj počinjen nad Srbima i da ćemo zajedno graditi monumentalna spomen-zdanja kako bi negovali kulturu sećanja; - da ćemo preduzeti energične podsticajne mere u cilju povećanja nataliteta; - da ćemo kontinuirano da pomažemo srpski narod u regionu i dijaspori; - da ćemo sačiniti zajednički plan infrastrukturnih projekata Republike Srbije i Republike Srpske, pogotovo da ćemo realizovati izgradnju auto-puta Banjaluka-Beograd, zatim gasovod kroz Republiku Srpsku i aerodrom u Trebinju, kao i izgradnju zajedničke hidroelektrane. Na kraju, ili na početku, da Svesrpski sabor smatra da državni organi Srbije i Srpske treba da ponude narodima u okruženju sporazum o istorijskom pomirenju, trajnom miru i razvoju, da razvijemo ekonomske veze kroz Berlinski proces, Otvoreni Balkan i kroz proces evropskih integracija. Na ovom tekstu i na ovom glasanju vi, poštovani narodni poslanici, podsetiću vas, glasate za tekst u celini. Svojim glasanjem kreirate budućnost našeg naroda i svi zajedno upisujemo se u istoriju kao neko ko je ovo prihvatio ili odbio, ponavljam, u celini. Na današnji dan treba svima, pa i našim građanima, na prvom mestu da pojasnimo i stvari učinimo kristalno jasnim, danas to treba da kažemo i da stojimo iza svoje reči. Verujem, i pored političkih razlika, političkog pluralizma, konkurencije ideja, različitih stavova, da po ovom pitanju bi morali pokazati i narodno i nacionalno i državno sabranje, odnosno sabornost, da postoje teme i pitanja koja nisu stvar dnevnih političkih podela i to ne umanjuje i ne sprečava, ne limitira rasprave po svim drugim temama i drugim oblastima. Ova deklaracija donosi ono što nam je trebalo ili što nam je nedostajalo ne samo godinama, nego decenijama unazad. Pre svega nam treba sabornost i jedinstvo, ne pro forme, nego radi opstanka i očuvanja našeg identiteta i naše države. Živelo Kosovo i Metohija, živela Republika Srpska i živela Srbija! Hvala mnogo. 

ANA BRNABIĆ: Hvala vam. Pre nego što pređemo dalje na dnevni red, želim odmah da izreknem opomenu narodnom poslaniku Aleksandru Jovanoviću. 

ALEKSANDAR JOVANOVIĆ: Zašto?

ANA BRNABIĆ: Zbog sramotnog dobacivanja tokom obraćanja predsednika Vlade, a posebno po tački koja se tiče deklaracije o zaštiti nacionalnih i političkih prava i zajedničke budućnosti srpskog naroda. 

ALEKSANDAR JOVANOVIĆ: Sram vas bilo, izdajnici.

ANA BRNABIĆ:„Izdajnici“ vi govorite nekom drugom, možete sebe da pogledate u ogledalo, pa to da pričate, to imate pravo, ništa drugo nemate pravo. Tako da imate opomenu. Hvala vam, sedite. Idemo dalje. Da li predlagači, odnosno predstavnici predlagača žele reč? Ne. Da li izvestioci nadležnih odbora žele reč? Izvolite, reč ima Milica Nikolić. 

MILICA NIKOLIĆ: Poštovana predsednice Narodne skupštine, poštovani predsedniče Vlade, članovi Vlade, članovi nadležnih institucija, poštovani narodni poslanici i građani Republike Srbije, na sednici Odbora za ustavna pitanja i zakonodavstvo, razmatrali smo predloge koji se nalaze na dnevnom redu i ocenili da su u skladu sa Ustavom i pravnim sistemom Republike Srbije. Verujem da ćemo danas i od predstavnika Vlade čuti detaljno o ovim predlozima, verujem da ćemo i od narodnih poslanika čuti različita mišljenja, ja se iskreno nadam u skladu sa dnevnim redom. Nema sumnje da će usvajanje predloga koji su na dnevnom redu uticati na to da život građana Srbije bude bolji, ali uticati i na to da nastavimo izgradnju naše Srbije. U tom smislu izdvojila bih one predloge koji se odnose na obezbeđivanje novčanih sredstava za izgradnju auto-puta i brze saobraćajnice Ruma-Šabac-Loznica za izgradnju obilaznice oko Kragujevca, zatim urbanističke infrastrukture i nacionalnog stadiona sa pristupnim saobraćajnicama. Ovo izdvajam, jer je upravo ovo dokaz da nastavljamo sa svim onim što smo uradili u prethodnih 12 godina, jer rezultati su očigledni vidljivi i postoje u svim oblastima, ali pogotovo kada je u pitanju put i železnička infrastruktura. Čujemo od predstavnika bivšeg režima, a to je bila tema i na Odboru za ustavna pitanja i zakonodavstvo, čuvenu priču o zaduživanju. Mislim zaista da je važno zbog građana Srbije da podsetim da su se i oni zaduživali, ali da napomenem da je to bilo podaleko većim kamatnim stopama i sigurna sam da niko ovde od nas, a verujem ni građana Srbije, ne može da se seti apsolutno nijednog značajnog, kapitalnog infrastrukturnog projekta koji je urađen do 2012. godine, ali je važno i da napomenem da je posle njihove vlasti 2014. godine stopa javnog duga iznosila 78% u odnosu na BDP. Dakle, nijedan infrastrukturni značajni i kapitalan projekat, a toliki javni dug i onda nam oni danas govore o zaduživanju. Na kraju, prosto i logično pitanje postavlja se, a ko se to danas na svetu ne zadužuje i čija to ekonomija može da izdrži, ali to vam je isto kao priča o litijumu­? Dakle, nije važno šta je istina, apsolutno nije važno šta je istina, važno je samo da kažu nešto što će njima možda doneti neki politički poen ili da to bude neka prilika koja će ih možda dovesti na vlast, a što je uglavnom i u svakom slučaju na štetu srpske države. Zbog toga ja ću svoje izlaganje završiti rečima predsednika Aleksandra Vučića, pobednička, ekonomski snažna, suverena, nezavisna i slobodna Srbija je ona Srbija za koju dišemo, za koju živimo i koju volimo više od svega. Hvala. 

ANA BRNABIĆ: Reč ima narodni poslanik Aleksandar Marković. Izvolite. 

ALEKSANDAR MARKOVIĆ: Zahvaljujem, gospođo Brnabić. Dame i gospodo narodni poslanici, uvaženi premijeru, uvaženi članovi Vlade, uvažena guvernerko, pa među brojnim i važnim, da kažem tačkama dnevnog reda današnje sednice imamo i Predlog zakona o potvrđivanju Sporazuma između Vlade Srbije i EU o učešću Republike Srbije u programu EU – Građani, jednakost, prava i vrednosti. Odbor za ljudska i manjinska prava i ravnopravnost polova na današnjoj sednici je razmatrao ovaj predlog zakona i doneo odluku da predloži da Narodna skupština prihvati ovaj predlog zakona. Interes naše zemlje za pristupanje ovom programu je višestruk, a naročito imajući u vidu naše čvrsto i trajno opredeljenje i jasno trasiran put ka članstvu EU. Reč je do sada o najvećem programu EU namenjeno je zaštiti vrednosti na kojima se Unija zasniva, a sam program je uspostavljen uredbom Evropskog parlamenta i Saveta Evrope, odnosno Saveta EU, koja je usvojena 28. aprila 2001. godine. Krajnji cilj je podsticanje i održavanje ravnopravnog, otvorenog pluralističkog, uključivog i demokratskog društva utemeljenog na pravima. Program će naročito pružiti podršku organizacijama civilnog društva i drugim akterima na lokalnom, regionalnom, nacionalnom i transnacionalnom nivou u realizaciji njihovih aktivnosti usmerenih na tematske oblasti programa. Kada govorimo o finansijskim aspektima, a svakako da je to pitanje od najvećeg značaja kada je reč o realizaciji programa i projekata, u finansijskom razdoblju 2021. – 2027. godina predviđeni proračun ovog programa EU je čak jedna i po milijarda evra. Srbija će svojstveno tome imati i finansijsko učešće u programu za 2024. godinu u iznosu od 14 miliona dinara i ta sredstva su već obezbeđena budžetom za 2024. godinu. Sam sporazum i aneksi zaključeni uz sporazum predviđaju jasna pravila koja će omogućiti dobro finansijsko upravljanje, kontrole i revizije ovih sredstava od strane svakog subjekta koji ova sredstva dobijaju. Nešto konkretnije u okviru tematskih oblasti u kojima će Srbija učestvovati programi i projekti koji će se realizovati pored ostalog usmereni su na sprečavanje i borbu protiv nejednakosti i diskriminacije, promovisanje punog uživanja prava žena, rodne ravnopravnosti, promovisanje prava deteta, podizanja svesti o pravima deteta u sudskim postupcima, izgradnju kapaciteta sistema zaštite dece, zaštitu i promovisanje prava osoba sa invaliditetom, sprečavanje rodno zasnovanog nasilja nad ženama i devojčicama i nasilje u porodici, zaštiti žrtava takvog nasilja uključujući decu koja su ostala siročad zbog krivičnih dela u porodici i podržavanje i obezbeđivanje istog nivoa zaštite u celoj Uniji za žrtve rodno zasnovanog nasilja. Kada je reč o tematskim oblastima program je usmeren na jačanje projekata koji su usmereni na promovisanje i angažovanje i učešće građana u demokratskom životu, razmenu između građana različitih država članica i podizanje svesti o zajedničkoj evropskoj istoriji, kulturi i zajedničkim vrednostima. Na kraju bih istakao da je za naš evropski put veoma važno da se našim građanima približe vrednosti EU. Svakako da će ovaj program kroz projekte u kojima će učestvovati i naši građani, dakle, naše organizacije civilnog društva i udruženja građana, kroz projekte bratimljenja gradova i druge oblike saradnje i učešća građana doprineti ostvarenju tog cilja. Odbor za ljudska i manjinska prava je veoma zainteresovan da se Republika Srbija uključi u sve programe koje imaju za cilj jačanje ljudskih prava i verujem da ćemo koristeći, da kažem i našu kontrolnu funkciju Narodne skupštine i nakon usvajanja ovog predloga zakona biti u mogućnosti da pratimo njegovu primenu i pozivam vas da u danu za glasanje usvojimo ovaj predlog zakona. Zahvaljujem. 

ANA BRNABIĆ: Zahvaljujem. Sada reč ima izvestilac, narodni poslanik Veroljub Arsić. Izvolite. 

VEROLJUB ARSIĆ: Dame i gospodo narodni poslanici, Odbor za finansije, republički budžet i kontrolu trošenja javnih sredstava raspravljao je o međunarodnim sporazumima koji je zaključila Vlada Republike Srbije i preporučio Narodnoj skupštini da usvoji predložene zakone. Naravno na sednici Odbora vodila se jako duga debata oko toga da li su takva zaduženja potrebna Republici Srbiji. Odbor je zauzeo stav da Srbija treba da nastavi da se izgrađuje, da Srbija treba da uvećava svoju imovinu kroz infrastrukturu, da poboljšava kvalitet života svih građana na teritoriji Republike Srbije i povećava konkurentnost domaće privrede i samim tim povećava i uposlenost i povećanje zarada svih građana Republike Srbije. Najveći kritičari su bili oni koji su, moram to da kažem, da nijedan od ovih kredita ne ide za tekuću potrošnju, a najveći kritičari svih ovih zakona bili su pripadnici bivšeg režima koji su apsolutno svaki dinar zaduženja za vreme njihove vlasti gurali u tekuću potrošnju. Kada pričamo o stepenu javnog duga, mogu da vam kažem da je on bio 17,5 milijardi evra na kraju 2012. godine i pitam svoje kolege iz bivšeg režima, a šta je to Srbija dobila za tih 17,5 milijardi evra koliko ste zadužili Srbiju? To je taman onoliko i za vreme SNS za 12 godina umesto za vaših četiri ili pet zadužena Srbija, ali imamo preko 400 kilometra autoputeva, imamo nove bolnice, imamo nove škole, još 300 kilometara autoputeva se gradi, modernizuju se pruge, imamo i brze pruge. Postavljam pitanje šta su kolege iz bivšeg režima uradile, izgradile, stvorile sa prvih 17,5 milijardi njihovog javnog duga. Očigledno da odgovor nemaju čim dobacuju, čim se toliko ljute, ali doći ćemo i na te vaše razloge za ljutnju, pošto je i toga bilo na sednici Odbora, ali onda je očigledno da nekima smeta što Srbija danas ne mora da podiže kredite kao za vreme bivše vlasti za plate, za penzije, hoćete da kažete da nije bilo tako, zato što nismo tada ni imali privredu. Očigledno je da u nedostatku ekonomskih i bilo kakvih argumenata koje biste koristili vama preostaje samo da kod ljudi koji ne znaju određenu problematiku pokušavate da steknete političke poene širenjem straha i panike. Kao kad neko kaže – nema veze, mi sada duplo dugujemo, pa neka me neko ubedi da je tačno ako jedan građanin ima platu 40.000 dinara i rata kredita mu je 20.000 dinara, isto živi kao onaj koji ima platu 100.000 dinara, rata kredita mu je opet 20.000. E, kada njih budete ubedili ove sa 40.000 plate, dođite da pričate tu priču. Drugo, širenje straha, dame i gospodo narodni poslanici, ja sam rođen pored jednog rudnika, proverio sam život pored dva, za razliku od vas koji ni o jednom rudniku ne znate ništa i koji širite apsolutnu paniku, bez ikakvog jednog jedinog argumenta, nekima su motivi donacije koje dobijaju od raznih stranih donacija, da ne spominjemo sada koje su, a neke su da eto možda na toj političkoj priči, koju oni prave, pokušaju da se domognu vlasti. Samo da vam kažem još jednom, rudnik u životu niste videli, niste živeli, niste nijednu posledicu osetili, ja sam ceo život proveo pored rudnika u Majdanpeku, i pored tri rudnika u Požarevcu. Ja imam pravo o tome da pričam, i ne plašim se rudnika za razliku od vas, koji svojim neznanjem plašite sve građane Srbije. 

ANA BRNABIĆ: Hvala vam. Da li predsednici odnosno predstavnici poslaničkih grupa žele reč? Narodni poslanik Aleksandar Jovanović, izvolite. 

ALEKSANDAR JOVANOVIĆ: Dobar dan i zdravo živo, izdajnička vlado Olafa Šolca. Ko me finansira? Mene niko, za razliku od tvog šefa Aleksandra Vučića, a on se zove Gerhard Šreder, a može i Bil Klinton. Nego, da mi pređemo na stvar, gospodo prodavci tuđe zemlje, tj. svoje zemlje, gospodo koji radite za Rio Tinto. Kada krene ovako, ja molim reditelja, jel se vidi, Bil Klinton, onaj koji nas je bombardovao, ova ruka na ramenu Aleksandra Vučića, kako je krenulo, sledeće je normalno, jel tu gospođa Milica Stamenkovski, nije tu. Okej. Sledeća je zakletva Aljbinu Kurtiju, na koju ste se zakleli vi i pola vas koji sedite tu, prodali ste Kosovo, i kada to tako krene, prvo Klinton, pa onda zakletva Aljbinu Kurtiju, na nezavisnu državu Kosovo, onda se završi potpisivanjem smrtne kazne za ljude koji nas hrane u Gornjim Nedeljicama, a to je sporazum koji ste potpisali sa Šolcom. Poruka građana Srbije, juče iz Valjeva, na ovaj dokument na smrtnu kaznu, čarobnoj dolini koja nas hrani je ovo, to je poruka vama i vašem Šolcu, jadna i bedna, šta se smeješ Jovanov, šta je smešno? Jadna i bedna je država, gospođo Brnabić, je u tome da li će se kopati nekakav litijum ili ne, odlučuje Olaf Šolc. Da li mi dozvoljavate da pustim nešto šta ste rekli pre dve godine, da li smete? 

ANA BRNABIĆ: Ne, ne dozvoljavam, pošto vi imate reč. Kada budem ja imala reč, ja ću govoriti, a ne morate vi da me citirate. Hvala vam. 

ALEKSANDAR JOVANOVIĆ: Pošto dozvoljavate, vaša velikodušnost je na daleko poznata i sada ćete čuti šta ste rekli pre dve godine, samo sekund, da čuje… 

ANA BRNABIĆ: Ako želite vi da pričate vašim rečima, izvolite pričajte, ako želite da čujete mene, onda pustite mene da pričam, tako da pričajte po najboljem vašem znanju i nahođenju. 

ALEKSANDAR JOVANOVIĆ: Ja želim da vi pričate, a ovo što ću da pustim, to ste vi, da čuju . 

ANA BRNABIĆ: Hajmo da se dogovorimo, hoćete vi da pričate ili nećete da pričate? Ne plašim se ničega, ali želim da čujem vas i narod želi da čuje vas, zato su vas birali za narodnog poslanika. Kada su vas birali za narodnog poslanika, verujem da nisu želeli da čuju mene, oni koji su želeli da čuju mene, birali su nas za narodne poslanike. U redu, pričaćete vašim rečima. 

ALEKSANDAR JOVANOVIĆ: E tako, gospođo Brnabić, pošto se plašite da pustim to što ste rekli, ja ću reći šta ste rekli. Rekli ste da je projekat „Jadar“ gotov, da je sa njim završeno. Što lažete? To vas pitam sada otvoreno pred svima, zašto lažete građane Srbije? Što ste slagali građane Srbije? Evo sada kažite vi, imate vi sada reč, ja vas pitam što lažete, i još jednom da pocepam ono što ste potpisali. Što ste slagali građane Srbije kada ste rekli da projekat „Jadar“ više ne postoji, šta je – pojela maca jezik, jel to? Gledam vas i čekam da mi odgovorite, imate problem neki da kažete, jel? 

ANA BRNABIĆ: Da li ste završili pa da ja odgovorim, ili niste završili? 

ALEKSANDAR JOVANOVIĆ: Ja vas pitam što ste slagali građane Srbije? 

ANA BRNABIĆ: Da li ste završili izlaganje? Ako niste, hajde onda nastavite. 

ALEKSANDAR JOVANOVIĆ: Naravno da ću da nastavim, ja vas sada pitam, ali nećete da mi odgovorite. Ja vas sada pitam gospodo koji sedite ovde, da li ste svesni šta radite, da li ste svesni da ste potpisali da nestane život u Gornjim Nedeljicama? Da li ste svesni toga, jeste potpisali projekat u kome stoji da je neophodno izvršiti raseljavanje stanovništva, to stoji u tom projektu. Da li je to tačno ili nije? A onda ste ukrali 38 hiljada potpisa, jer ste kleptomani koji kradu i lažu. Ja vas sada pitam gde su ti potpisi, gde su te kutije sa potpisima, jel se mi mlatimo ovde već dve godine, ne znamo gde ste sakrili potpise. Politika koju vodite, gospodo iz SNS, i vaš predsednik Vučić, koji je jako hrabar, jedan od najhrabrijih kako za sebe ume da kaže je politika „ crvenih fenjera“, od Srbije ste napravili javnu kuću, u koju može da svrati bilo ko, da li Kinez, da li je Rio Tinto, da plati, dobije za šta je došao i da ide kući. Šta vam smeta, kažite da vas čujem. Neću da sednem više, nego ćete da čujete šta će da se desi, znači dići će se cela Srbija kao juče u Valjevu, to budite sigurni. Za ovo što radite, to nećete proći nekažnjeno i to vam ja obećavam i pozivam ljude, sve slobodne ljude ove zemlje, da ustanu i brane Gornje Nedeljice, jer one su simbol ove zemlje. Pazite šta ste uradili, to nikome od vladara ko je god vladao ovom zemljom, nije palo na pamet, da raseljava srpskog seljaka sa njegove njive. To je prvo palo na pamet Aleksandru Vučiću, i šta imamo, na koga ste se okomili, na onog ko proizvede 100 hiljada litara mleka, ej, Zlatana Kokanovića trpate u maricu, evo ja vam kažem, ja ću sledeći da blokiram prugu, ja sam, pa mene hapsite, nemojte da hapsite seljake, oni vas hrane ljudi. Te Gornje Nedeljice, građani Srbije treba da znate, proizvedu milion litara mleka godišnje, milion dece se godišnje napoji tim mlekom. Šta me gledate, gospodine Vučeviću? Evo ja sada vas gledam, držite ovde patriotske govore. Koji je to patriotizam da raseljavate ljude koji nas hrane? Gde ste to čuli da je u istoriji to bilo kada neko uradio? Citirate ovde ne znam kakav kosovski ciklus, ovo, ono. Što ne odete u Gornje Nedeljice? Evo, gospođo Đedović, vi na prvom mestu. Strpajte se lepo u kola, povedite svoju decu i svoje porodice i pravac u Gornje Nedeljice. Kupite kuće tamo, naselite se kada će tamo da bude mnogo dobro. Što to ne uradite odmah svi vi? Hajde budite malo sa tim narodom. Gospođo Brnabić, za vas imam još jedan predlog i za vas, gospođo ministarko prosvete, da li znate vi koliko dece ide u tu školu u Gornjim Nedeljicama? Jel znate to? Trista dece ide u tu školu. Što ne odete malo do te dece, pa im kažete – vidite, deco, u ovu školu više nećete ići, jer vaši roditelji više neće proizvoditi hranu i neće živeti tu, jer vaše porodice, gospođo i gospodo, nisu na spisku za raseljavanje? Takođe, gospođo Brnabić, vaša kuća na Dedinju nije na spisku za rušenje i vaše porodice su sigurne, a ti ljudi su na spisku za nestanak, jer taj projekat, zapravo nije rudarski projekat, nego smišljeni projekat nestanka sopstvenog naroda sa zemlje od koje živimo svi zajedno. U tome vi učestvujete. U tome direktno učestvujete i to vam neće proći. Imali ste priliku da vidite kako reaguje narod na tu vašu ideju da raseljavate seljaka u Valjevu juče. Imaćete opštu pobunu u celoj Srbiji. Imam pitanje za SPS. Tu je gospodin Dačić. Da li je tu gospodin Braunović? Tu je. Dobar dan, gospodine Braunoviću. Gospodin Braunović, koji pripada koaliciji vašoj SNS, se jasno izjasnio protiv ovog projekta. Ja vas pitam, gospodine Braunoivću, jeste li za ili niste? Rekli ste da ste protiv rudnika iskopavanja litijuma. Jel to tačno? Ne. Hvala. Dobro. Znači niste govorili istinu kada ste rekli, jel? Pa dobro, vama nije problem da lažete. Šta je, Ivice, neki problem? Vi ste ministar policije. Evo ja sam prvi na spisku za hapšenje. Ja ću da blokiram pruge i pozivam svakog građanina da učini isto to. Pozivam sve građane da stanu u zaštitu svoje zemlje koju volimo, za razliku od vas, jer tako se ne voli svoja zemlja. Onaj ko voli svoju zemlju nikada joj to ne bi uradio. Ja znam da vi radite, da ste vi dali, što kažu moji sa Stare Planine, dupe pod kiriju Olafu Šolcu i Kristoferu Hilu. To ste vi uradili. Žrtvovali ste zemlju. Prvo ste žrtvovali Kosovo, šta vam je problem da to uradite sa dolinom Jadra. Baš vas briga. Još jedan poziv patrijarhu srpskom Porfiriju i Sinodu Pravoslavne crkve da se jasno izjasne da li su za ove ovde što sede, što prodaju svoju zemlju ili će stati uz svoj narod. Eto, toliko i hvala. Biće još prilike da se vidimo. Ljudi, vidimo se na ulici. Pozdrav. 

ANA BRNABIĆ: Po Poslovniku, narodni poslanik Milimir Vujadinović. Izvolite. 

MILIMIR VUJADINOVIĆ: Poštovana predsednice, uvaženi narodni poslanici, javnosti u Srbiji, ja se javljam po članu 107. i reklamiram povredu Poslovnika. Uvažena predsednice, vi ste inače poznati kao ličnost koja u demokratskom duhu dozvoljava raspravu ovakve vrste i nešto malo šire nego što je to tema, ali prema članu 107. ste morali da reagujete i prekinete prethodnog poslanika. Izneo je niz uvreda kako na račun države Srbije, građana Srbije, a na kraju krajeva i nas koji u ovoj sali sedimo. O tome ko zemlju rasprodaje mislim da dovoljno govore ovi podaci i ja vas molim u buduće da o tome povedete računa i prekinete ovakve uvrede na račun svih nas, na račun države Srbije, ali i na račun naroda u Republici Srbiji. Hvala vam. 

ANA BRNABIĆ: Potpuno sam kristalno svesna da sam prekršila Poslovnik i član i da nisam opomenula ni za član 106, ni za član 107. 

MILIMIR VUJADINOVIĆ: Ne tražim da se glasa.

ANA BRNABIĆ: Samo da oni koji nas prate i gledaju razumeju – prekršila sam svesno zato što ne želim da učestvujem u njihovom cirkusu, zato što je to jedino što oni žele, a to je da ih opomenem, da im oduzmem reč, da ih izbacim sa sednice, pa su oni žrtve. Ja se ove teme ne plašim, ni niko iz poslaničke grupe i pozivam ljude da odgovore na sve. Ja sam sasvim sigurna da ljudi znaju kakve neistine se ovde izgovaraju, tako da ću ih pustiti i dalje da krše Poslovnik po ovoj temi. Izvinite zbog toga. Ja ću ih pustiti da pričaju samo da ne bi sutra rekli da su oni žrtve i da im neko nije dao priliku da kažu sve što imaju, a ljudi neka dobro čuju i dobro slušaju kakve će sve neistine da izgovaraju i danas i ovih dana i neka zapamte onda to zato što će, kao i u slučaju „Stelantisa“ i električnog automobila, na kraju biti potpuno jasno ko je govorio istinu, a ko je bio politički licemer i oportunista. Na kraju će građani uvek to znati da cene i to su pokazivali iz izbora u izbore ovih 12 godina, tako da će ih puštati. Gospodo, vi hoćete da pričate o drugim stvarima, a ne o tačkama dnevnog reda? Nije važna Deklaracija Svesrpskog sabora? Izvolite, pričajte, neka vas narod čuje i neka vas vidi. Hvala. Sada reč ima Radomir Lazović, povreda Poslovnika. 

RADOMIR LAZOVIĆ: Hvala, predsedavajuća. Dakle, da li hoćete da se dogovorimo da se onda suspenduje ovaj Poslovnik ili kako da sada radimo? Reklamiram povredu Poslovnika, član 103. Ako se kolega javio po povredi Poslovnika, nemojte da govori kao da je replika. Reklamiram povredu Poslovnika, član 100, na šta sam vam puno puta ukazivao. Ako hoćete da govorite o temi, pa bilo to litijum ili bilo šta, lepo, siđite dole, da čujemo i vaše misli. Ima puno ljudi koji smatraju da ste jedno govorili pre, a da drugo govorite sada, a ja sam jedan od njih . Samo da vam još nešto kažem, ako već otvaramo ovu temu, ako već kažete da se ne bojite ove teme, da treba da se o njoj priča, pa ko se više slaže od nas ovde… Dajte, nađite ono što ste ukrali, narodnu inicijativu, sa 38.000 potpisa. Evo, vi meni recite sada, ja sam se javio i ne želim da zloupotrebljavam ovaj institut, ali samo mi recite, da li važi ovaj Poslovnik? Da li može kolega da govori po replici kada se javi za povredu Poslovnika? Da li vi možete da govorite odatle, da ignorišete član 100? Ajde da to rešimo sada, na početku, pa da završimo do kraja ovoga. Ja bih rekao da još uvek ovo važi. Hvala. 

ANA BRNABIĆ: Hvala vama. Da li hoćete da se izjasnimo u danu za glasanje? 

RADOMIR LAZOVIĆ: Dovoljno bi mi bilo da vi date objašnjenje. Hvala. Neću da se izjasnite. 

ANA BRNABIĆ: U redu. Moje objašnjenje je upravo onakvo kakvo ste dobili. Objasnila sam kao predsednik Narodne skupštine, a ne kao narodni poslanik zašto to dozvoljavam i zašto ću dozvoljavati. Važno mi je da narod čuje i da narod vidi. Želite da poštujete Poslovnik? Odlično, ja ću to umeti da cenim. Ne želite, neću vas izbacivati sa sednice zato što je to jedino što vi želite. Tako da vam neću uskraćivati slobodu govora. Slobodno vi kako želite. Na vama će biti da na kraju vi niste poštovali Poslovnik, ali ja vas sa sednice izbacivati i udaljivati neću. Ja od vas neću praviti žrtve. Samo vi slobodno pričajte, na kraju krajeva, o svemu što želite, jer do sada nije bilo sednice kada ste pričali od dnevnom redu, pa smo morali da radimo. Idemo dalje. Ko se javio za reč? Milenko Jovanov ima reč. Izvolite. 

MILENKO JOVANOV: Hvala. Gospođo predsednice, džaba ta objašnjenja koja dajete, pošto se gospodin takmiči sa ostalim poslanicima na otvorenom parlamentu da ima najviše javljanja. To mu je životna želja i zato traži Poslovnik hiljadu puta na istu temu. To je radio u prošlom mandatu, tako da ćete to gledati i u ovom. Čisto da znate o čemu se radi. Ne morate gubiti ni vreme ni energiju da odgovarate na nebuloze. Teško je odgovoriti čoveku koji u istoj rečenici govori o crkvi i „crvenim fenjerima“. To je stvarno muka. U crkvu ne znam koliko se razume, ali u „crvene fenjere“ kažu da se razume odlično i da je to otprilike nosilac „crvenog fenjera“ treći dan, u stvari treću noć, da se to tako zove. Ovde je nešto drugo bitno. Kaže – raseljavanje seljaka. Ko je raselio seljaka? On koji je dobio zemlju od Kokanovića da bi radio ovo u Skupštini što sada radi. Ne radi on ovo besplatno. Ovo posebno građanima želim da kažem. Ne radi on ovo besplatno. On je od Kokanovića dobio zemlju na poklon da bi ovde skakutao, vikao, pretio, mlatio prstom itd. Toliko košta njegova ljubav prema Srbiji. Samo vidite u katastru koliko je zemlje dobio na poklon. Pet ari je dobio na poklon. Koliko je to, kada Rio Tinto preračuna? Polako, smirite se, niste u „crvenim fenjerima“. Ovo je Skupština, ovde drugačija pravila važe. Druga stvar, nikakvog iskopavanja neće biti ukoliko se ne ispoštuju, kako se to moderno kaže, apsolutno svi ekološki standardi za ovu zemlju. I naša zemlja je ovo i naša deca žive ovde i mi živimo ovde i nama je stalo da zemlja napreduje, ali da se obezbedi kompletna ekološka zaštita za našu zemlju, za vazduh, za sve ono što treba. To što se oni predstavljaju da više vole našu zemlju od nas, evo vidite koliko je vole. Dobijete pet ari i onda volite zemlju. Na kraju, čestitam predsedniku Vučiću na otvaranju nove fabrike u Nišu, 75 miliona evra ulaganja, novih 300 zaposlenih. To je ono što je vest. To je ona Srbija koja ide napred. Danas u Srbiji 22.000, danas u Nišu 22.000 ljudi više radi nego 2012. godine. Da je ovaj rezultat od 22.000 više zaposlenih za celu Srbiju, bilo bi mnogo, a ne samo za grad Niš. E, tako ćemo da vodimo Srbiju napred i tako ćemo raditi i kada je eksploatacija litijuma u pitanju, ako do nje uopšte dođe, jer je važno da se ispune svi ekološki standardi. Zato nećemo ljude koji su stručni za „crvene fenjere“ da pustimo da nam drže predavanje o ekologiji. Hvala. 

ANA BRNABIĆ: Hvala vam. Molim samo sve da vode računa o vremenu. Trudim se da ne prekidam. Ozbiljni smo valjda ljudi da možemo toliko. Izvolite. Snežana Paunović ima reč. 

SNEŽANA PAUNOVIĆ: Hvala, predsednice. Vrlo kratko, replika pod okolnostima da je pomenuta SPS. Očekivala sam da ova rasprava ipak ide u smeru koji bi podrazumevao 60 tačaka dnevnog reda. Ne, krenuli smo je nekako naopako, sa, po proceni nekih kolega, najatraktivnijom temom. Grubo zloupotrebljena SPS sa nekim pitanjem koje meni zvuči kao pokrivalica. I u redovnim okolnostima zaista ne bih odgovarala na to, ali zarad građana koji nas gledaju, hoću. Pre svega, vladajuća većina je stabilna, apsolutno okupljena oko prosperiteta Srbije. U tom kontekstu, nema osnova za tumačenje stava SPS o bilo čemu, uključujući iskopavanje litijuma, ako o njemu razgovaramo sa pozicije ozbiljnih ljudi, ozbiljne države koja ima pristup da će najpre zaštititi svoje građane i svoje interese, a onda krenuti u takva iskopavanja. Pokušaj uvaženog kolege da kroz prozivku, konkretnom slučaju koalicionog partnera, gospodina Igora Braunovića, da se izjasni, jeste ništa drugo do jedan marketinški trik koji je u jednom trenutku tumačen tačno onako kako je kome iz ličnog ugla odgovaralo. Dakle, uvažena gospodo, ovo će sigurno biti tema jednog od plenarnih zasedanja, ovo će sigurno biti tema za resorne odbore koji bi se imali čime baviti kada o tome budemo krenuli da razgovaramo, ali nemojte da vam to danas bude jeftina pokrivalica za nepoštovanje svega onoga što smo stavili danas na dnevni red, uključujući i ovu deklaraciju koju smatram beskrajno važnom, možda ne mnogo važnom nama koji sedimo ovako udobno u ovoj rashlađenoj skupštinskoj sali, ali važna za one ljude čije smo poverenje dobili bez razlike da li sada žive u južnoj srpskoj pokrajini, kako je to rekao gospodin Vučević, sa one strane reke Drine, koja nije granica, nego samo reka i pustite da se ponašamo dostojno funkcija koje pokrivamo, uprkos ličnim ambicijama i nemanju aduta. Hvala vam. Ja zaista više na ovakve gluposti neću odgovarati. 

ANA BRNABIĆ: Hvala vam. Gospodine Jovanoviću, šta ste vi želeli? 

ALEKSANDAR JOVANOVIĆ: Dva puta sam pomenut.

ANA BRNABIĆ: Ako niste znali, po Poslovniku, na povredu Poslovnika nema pravo na repliku nakon toga. Ja vas kumim i molim, pročitajte Poslovnik, ne bilo vam teško. To je jedan od razloga zašto primate platu, da znate Poslovnik o radu. Idemo dalje. Reč ima Dubravka Đedović Handanović. 

DUBRAVKA ĐEDOVIĆ HANDANOVIĆ: Hvala. Veoma je tužno i zabrinjavajuće da smo čuli ovoliko neistina od gospodina Jovanovića, pre svega kada se radi o raseljavanju ljudi, o nekakvim spiskovima, o nekakvim dodatnim spiskovima, o nekakvim imenima. To su neistine, to su laži i to je nešto što se ovde priča, i ne samo ovde, nego i u sredstvima informisanja, pre svega da bi se ljudi zastrašili, da bi se panika širila, a pre svega isticanjem neistina. Pričamo o spiskovima. Ovako, spiska nijednog nema, raseljavanja nema, niti ima potrebe za bilo kakvim raseljavanjem. Dakle, 52 kuće i imanja su dobrovoljno prodati, znači, ljudi su dobrovoljno sklopili sporazume, pristali da prodaju svoja imanja, iz njima poznatih razloga, isti ti kao što su Petkovići, isti ti kao što su kumovi od gospodina Đilasa i ostali koji su želeli da dođu do finansijskih sredstava, koji su želeli da prodaju svoja imanja, koje niko apsolutno nije terao, kada ni jedne jedine reči o ekološkim standardima nije bilo. Taj isti gospodin Kokanović je prvi ušao u određeni sporazum da proda svoje imanje, znači, izrazio želju, volju, ambiciju i spremnost, a kada se ispostavilo da gde se njegovo imanje nalazi nije potrebno za razvoj istraživačkih izvođenja radova i istraživanja, pre svega, onda je tu zemlju, odnosno to imanje dao na poklon gospodinu Jovanoviću i onda on počinje da se zalaže veoma aktivno za životnu sredinu, za ekologiju, ali na tom imanju i dalje stoji nelegalan objekat, znači, i dalje se na tom imanju nalazi nelegalan objekat koji nema ni dozvole od nadležnih organa, znači, ne treba tu uopšte da postoji, treba da se sruši, za početak. Znači, ne poštuje se zakon, ne poštuju se procedure, ne poštuju se zakoni ove zemlje, a pričamo o ekološkim standardima. Pa, o čemu tačno pričamo? Ali, verovatno se to podudara sa onim da je gospodin Jovanović želeo da počne da se bavi ekologijom i pitanjima ekologije kada se 18. maja 2016. godine obratio Ministarstvu rudarstva i energetike, da bi dobio energetsku dozvolu za malu hidroelektranu "Temsk" od 140 kilovata. Kada nije dobio energetsku dozvolu, onda je odmah počeo da se bavi pitanjima zaštite životne sredine i time kako da pomogne da se smanji uticaj na životnu sredinu. Sve ovo govori da ovo, uopšte ova propaganda i kampanja koja se vodi intenzivno, a pogotovo u poslednjih mesec dana, ima samo za cilj da se ljudi zastraše, da se uplaše, da se panika širi o nekakvim rudarskim kolonijama. Dragi građani, u poslednjih 20 godina jedan jedini rudnik je otvoren kada su u pitanju metalične sirovine i to je rudnik "Čukaru Peki" u Boru. O kakvim vi stvarima pričate? Zašto lažete ljude? Zato što niste došli do koristi za sebe? Zato što niste došli do finansijskih sredstava od tih istih "Rio Tinta" i sada širite paniku i laži. Jel se time bavite? Jel su to ekološki standardi? Jel je to borba za životnu sredinu? Zato ne možete i nećete ništa uraditi. Na svu sreću, građani su prepoznali ko radi odgovorno i ko radi savesno i ko radi po zakonima i zato možemo da pričamo samo na osnovu argumenata. Argumenti su da su 52 imanja i kuće dobrovoljno prodati. Nema nikakvih spiskova, ni jednog jedinog spiska nema. Ni jednog jedinog spiska, niti će ga biti, jer za njim nema potrebe. To da li će se neki rudnik otvoriti u narednih 20 godina zavisi od mnogo, mnogo analiza, studija, dozvola, od vodoprivrede do životne sredine do građevine do lokalne samouprave, do svega onoga što nadležni organi treba da sprovedu, svoje odluke i procedure koje traju, da, po 20 godina. I zato je to jedan zahtevan, odgovoran i dug proces, a oni koji su davali šakom i kapom dozvole za istraživanje do 2012. godine, sada ovde drže predavanje. Ja mislim da je sve jasno, da činjenice govore. O tome se i pisalo i pričalo i nastaviće da se priča, zato što se ovde radi pre svega o širenju panike i straha. Hvala vam. 

ANA BRNABIĆ: Hvala vam mnogo. Života Starčević ima reč. 

ŽIVOTA STARČEVIĆ: Poštovana predsednice Narodne skupštine, poštovani predsedniče Vlade Republike Srbije, poštovani i uvaženi članovi Vlade Republike Srbije, predstavnici nezavisnih regulatornih tela, dame i gospodo narodni poslanici, danas na dnevnom redu imamo 60 tačaka, od kojih je svaka na svoj način važna, korisna i od interesa za građane Srbije i poslanička grupa Dragan Marković Palma - Jedinstvena Srbija će u danu za glasanje podržati svih 60 tačaka. Ono što sam očekivao i nadao se da će biti glavna tema i najviše se diskutovati na današnjoj sednici jeste svakako Predlog odluke o usvajanju Deklaracije o zaštiti nacionalnih i političkih prava i zajedničkoj budućnosti srpskog naroda, Deklaraciji koja je doneta u Beogradu na Svesrpskom saboru 8. juna ove godine. Kako je svojevremeno naš književnik i akademik Dobrica Ćosić rekao, velike odluke se ne donose, one se ljudima dogode i samo sprovode. Jedna od tih velikih odluka koja se dogodila jeste i Svesrpski sabor srpskog naroda i Deklaracija koju je Sabor doneo i koja je danas pred nama i o kojoj diskutujemo i koju ćemo usvojiti. Deklaracija je najbolji odgovor na situaciju u kojoj se danas nalazi svet i srpski narod u današnjem svetu. Možda rečenica našeg čuvenog pesnika Branka Miljkovića, iako izgovorena sredinom prošlog veka, najbolje ilustruje i najbolji je opis vremena u kojem danas živimo - misao koja ne ume da misli zavlada svetom. Začaureni, tvrdoglavi i samozaljubljeni globalizam jeste danas ta misao koja ne ume da misli, koja je zavladala svetom i koja ne znajući da misli o posledicama svoje želje da po svaku cenu zadrži svoju svetsku hegemoniju gura svet u predapokaliptičko stanje. Najbolji odgovor na svet današnjice za srpski narod jeste nacionalno okupljanje, saglasje srpskog naroda gde god da se nalazi na kugli zemaljskoj. Vekovima razjedinjeni, vekovima i granicama razdvojeni, rasejani, ne samo po balkanskim gudurama već po čitavom svetu, vekovima svađani od strane drugih, vekovima podeljeni na Srbe, Srbijance, na Prečane i Krajišnike, na četnike i partizane, nekako smo navikli da je normalno da budemo stradalnici, da je prirodno da budemo slavom ovenčani gubitnici. Poslednjih godina, zahvaljujući mudroj politici koja se vodi u Republici Srbiji i Republici Srpskoj, zahvaljujući politici koja se, pre svega, rukovodi srpskim nacionalnim i državnim interesima, iskristalisala se svest da je vreme da se to stanje promeni i desila se, kako bi to Ćosić rekao, ta velika odluka da se saglase Mačvani, Semberijci, Hercegovci i Banaćani, Krajišnici i Timočani, Lale i Pomoravci, hercegnovski i kosovsko-mitrovački Srbi, Srbi u dijaspori, gastarbajteri i prekookeanski Srbi. Naime, ovom Deklaracijom Srbi gde god da su dogovorili su se da su Srbi bez ikakvog prefiksa koji bi nas geografski, kulturološki ili na bilo koji način odvajao. Otuda ovaj Svesrpski sabor i Deklaracija koju je Svesrpski sabor usvojio nije kraj već početak procesa nacionalnog pomirenja i prevazilaženja istorijskih podela unutar srpskog naroda, proces usaglašavanja, sabiranja srpskog naroda, njegovo institucionalno organizovanje kroz formiranje nacionalnog saveta srpskog naroda. Mi iz Jedinstvene Srbije smo više puta u ovom domu naglašavali potrebu nacionalnog jedinstva, jer bi to trebalo da bude krajnji politički cilj svih političkih aktera u srpskom narodu i treba naglasiti da to jedinstvo srpskog naroda ničim ne ugrožava ni na bilo koji način suverenitet država u kojima srpski narod živi. Nije među Srbima slučajno zaživela parola "Daj Bože da se Srbi slože, obože i množe". Srpska pravoslavna crkva je ta koja je obožila srpski narod, koja je gradila i čuvala srpsku tradiciju, kolektivni duh i kulturu srpskog naroda. Zato je i danas SPC stub srpskog nacionalnog postojanja i neko kome srpski narod ukazuje najveće moguće poverenje i koja mora da ostane taj kohezioni faktor srpskog nacionalnog bića. Naravno da ovo nikako nije i neće biti na uštrb drugih konfesija, drugih crkvenih zajednica, nacionalnih manjina sa kojima vekovima živimo na zajedničkom prostoru u miru i međusobnom poštovanju. Kosovo i Metohija je temelj srpske države, kolevka srpskog nacionalnog bića, očuvanje i zaštita srpskog naroda na prostoru Kosova i Metohije, kao i obezbeđivanje slobode kretanja i normalan život Srba u našoj južnoj pokrajini moraju biti od suštinskog značaja i uloga nacionalnog saveta mora biti da se ti uslovi stvore uprkos teškoj, gotovo nemogućoj situaciji u kojoj se nalaze Srbi na prostoru Kosova i Metohije. Našu upornu politiku dijaloga, našu upornu politiku poštovanja međunarodnog prava, Rezolucije 1244, Briselskog sporazuma itd, na tu našu politiku prištinske privremene institucije odgovaraju politikom pritiska, ucena, maltretiranja, hapšenja i ubijanja Srba na Kosovu i Metohiji, odbijanjem da se implementira bilo koji sporazum, ali i odbijanjem da se poštuju elementarna i osnovna ljudska prava i slobode Srba, pre svega Srba na Kosovu i Metohiji. Ne samo na Kosovu i Metohiji, Srbi gde god da su trpe pritiske kao retko kada pre, Srbiji se preti zato što ima svoj stav, svoju srpsku politiku, zato što svoju spoljnu politiku ne usaglašava sa spoljnom politikom EU, čitaj NATO-a, zato što poštuje i drži se međunarodnog javnog prava kao poslednje linije odbrane našeg suvereniteta i teritorijalnog integriteta. Jedinstvena Srbija smatra da je državna politika države Srbije dobro izbalansirana, da se rukovodi isključivo srpskim interesima i zato, ne samo da pruža podršku takvoj politici, već daje svoj doprinos promovisanju i sprovođenju takve politike. Mnoge sile ovog sveta su se napregle da izvrše reviziju Dejtonskog sporazuma i izvrše unitarizaciju Bosne i Hercegovine, da ukinu Republiku Srpsku kao entitet u Bosni i Hercegovini. Srbija kao garant sprovođenja Dejtonskog sporazuma i Republika Srpska kao entitet u BiH sa visokim stepenom autonomije moraju učiniti sve na internalizaciji i sprečavanju pokušaja revizije Dejtonskog sporazuma i pokušaju unitarizacije BiH. Uostalom, svi aktuelni napadi od strane medija i političkih aktera iz Sarajeva na Republiku Srpsku i na Republiku Srbiju, na predsednike Vučića i Dodika jesu deo plana unitarizacije BiH i revizije Dejtonskog sporazuma. Gotovo horske izjave predsedavajućeg Predsedništva BiH, Denisa Bećirovića, Envera Halilovića i drugih da je Rezolucija Svesrpskog sabora veliko srpski projekat i da je opasnija i skandaloznija od memoranduma SANU govori koliko srpska sloga smeta nekima u regionu, ali u svetu. To ste moglo videti na primeru donošenja Rezolucije genocida u Srebrenici u Savetu bezbednosti UN, na Skupštini Saveta UN kojom su želeli da obeleže čitav srpski narod kao genocidan naroda, a Republiku Srpsku kao nekakvu genocidnu tvorevinu. Tim činom se želela i formalno-pravno staviti anatema na srpski narod. Osim toga, u tom grmu se krio još jedan zec. Ako pogledamo ko su sponzori Rezolucije o genocidu, a to su, pazite, Nemačka i Ruanda, jasno je da su tom Rezolucijom hteli da devalviraju sopstvenu odgovornost za genocide koje su počinili. Znali su oni da tom Rezolucijom i tim usvajanjem otvaraju Pandorinu kutiju, znali su da sledi prava inflacija takvih rezolucija o genocidu, a svaka inflacija devalvira značaj toga. Znači, inflacija Rezolucije o genocidu devalvira genocid u Ruandi, devalvira genocid u Jasenovcu, devalvira genocid u Aušvicu. Samim tim najveći dobitnici nisu žrtve zločina u Srebrenici već upravo Ruanda i Nemačka. Najveći gubitnici jesu upravo žrtve genocida počinjenih širom sveta. U Crnoj Gori najveća državna tajna je koliko je Srba izbrojano na popisu. To je najbolje čuvana informacija kod naših suseda još iz vremena kralja Nikola. Možeš saznati podatak koliko je duvana prošvercovano preko luke Bar, ali koliko Srba živi u Crnoj Gori nikako. Ta činjenica možda najbolje govori u kakvom su položaju Srbi u Crnoj Gori. Zato je Svesrpski sabor i deklaracija najbolji odgovor na sve ove pritiske. Naši odgovori na pritiske moraju biti usaglašeni, harmonizovani, da budu ono što obuhvata interese i Republike Srbije i Republike Srpske i srpskog naroda u celini. Samo zajedničkom usaglašenom politikom možemo se odupreti pritiscima, sačuvati slogu i preko potreban mir, a preko potreban mir može se obezbediti u današnjem podeljenom svetu samo tako ako vodimo politiku vojne neutralnosti i politiku koja proklamovana u državnoj politici Republike Srbije, ali politiku koja je proklamovana i u ovoj deklaraciji o kojoj danas pričamo. Ono što je JS takođe veoma važno i zašto mislimo da je ova Deklaracija dobra jeste i to što se tradicionalne i porodične vrednosti ističu kao temeljne vrednosti srpskog društva. Jako nam je važno što deklaracija definiše i mere za obezbeđenje demografskog rasta jer je to jedno od najvažnijih državnih i nacionalnih pitanja. Džaba nam ekonomija, džaba nam nova radna mesta, džaba nam investicije koje danas su prisutne u Srbiji, Srbija ima budućnost samo ako ima potomstvo. Ali, da bi imala budućnost Srbiji je potrebno da neguje i kulturu sećanja, da čuva tradiciju, jezik i pismo ne samo u Srbiji i Republici Srpskoj već i u našoj dijaspori. Harmonizacija nastavnih planova i programa na svim nivoima obrazovanja u Republici Srbiji i Republici Srpskoj svakako jeste važan deo Deklaracije. Nisu protivnici ove deklaracije samo oni koji su van Srbije, ima ih i u Srbiji. Neke od njih ćemo zasigurno čuti i danas. Autošovinisti, mrzitelji svega što je nacionalno, tradicionalno, zastupnici stranih interesa su se jednakom žestinom kao i ovih spolja, a mogu reći i žešće nego ovi spolja, a svakako mogu reći da su prostačkije se obrušili na ovu Deklaracije. Tako je nosveratu srpske opozicione scene akademik Todorović tvitovao, izvinite moram da čitam jer njegove reči nisam baš voljan da zapamtim. Kaže – stižu Varvari, udariće još jedan glogov kolac u priču o normalnoj evropskoj Srbiji. Iza njih će da ostanu bačene, izgažene zastave i zapišani haustori. Uveče će vođe Varvara da učestvuju u velikom ždranju sa podvriskivanjem u zgadiji podignutoj na otetoj zemlji. To kaže akademik. Beogradski profesor Ivan Videnović u intervjuu za „Slobodnu Bosnu“ kaže da Republika Srpska je plod etničkog čišćenja i genocida, da kao takva ne može da postoji, a da deklaracija koja je usvojena na Svesrpskom saboru čin političke agresije na BiH. Sa ovog mesta svima njima poručujemo – Svesrpski sabor nije završen, tek je počeo. Srbija u prvom kvartalu ove godine je vodeća ekonomija po stopi privrednog rasta od 4,7%, što je procena ne samo našeg Zavoda za statistiku već i Evrostata. To je najviši rast u Evropi u prvom kvartalu ispred Malte, Hrvatske, Kipra i mnogih drugih. Evrostat kaže da čak 11 evropskih zemalja je imalo negativan rast međugodišnji BDP među kojima su Irska, Island, Estonija, Finska, Nemačka, Austrija itd. Tokom 2023. godine Srbija je privukla rekordnih 4,5 milijardi direktnih stranih investicija i kumulativno od 2000. godine 15,9 milijardi direktnih stranih investicija, a javni dug je na nivou od 47,6% BDP u vreme kada je procenat zaduženosti Evrozone u proseku oko 89%. Do 2027. godine nivo investicija u Srbiji biće oko 18 milijardi evra. Pre neki dan u Srbiju je došao kancelar Šolc i to je značajan korak ne samo u smislu daljeg ekonomskog razvoja već i veliki korak u smislu poboljšanja političke pozicije Republike Srbije. Juče je počela probna, a za dva meseca i serijska proizvodnja električnog automobila „Fijat Grande Punto“ u Kragujevcu. Sve su to odlične vesti za Srbiju i njene građane, dodatni podsticaji za dalji rast BDP. Uostalom, pohvale koje smo dobili od Svetske banke i mogućnost da do kraja godine dobijemo investicioni rejting jesu najbolji pokazatelji dobro pravca razvoja ekonomije. Zašto ovo pričam? Na današnjem dnevnom redu jesu i brojni zakoni koji se tiču privrede, ekonomije i infrastrukturnog razvoja. Poslanička grupa Dragan Marković Palma Jedinstvena Srbija će podržati sve ove zakone jer su oni garant daljeg privrednog razvoja Srbije. Ovi zakoni otvaraju nova radna mesta i ovim zakonima se stvaraju uslovi za dalji rast životnog standarda građana Srbije. Srpski dinar je stabilan već čitavu deceniju. Bruto devizne rezerve Narodne banke Srbije na kraju aprila ove godine iznosile su oko 25 milijardi evra čime se obezbedila pokrivenost novčane mase od 169,8% ili 6,7 meseci uvoza robe i usluga što je više od dvostruko iznad standarda, inače utvrđenih u svetu. Srbija trenutno raspolaže sa rekordnih skoro 40 tona zlatnih rezervi i sve su to više nego dovoljni razlozi da poslanička grupa Dragan Marković Palma Jedinstvena Srbija podrži da se i u narednom periodu na čelu Narodne banke nađe dosadašnja guvernerka, gospođa Jorgovanka Tabaković i što se tiče Jedinstvene Srbije tu podršku imate u punom kapacitetu. U politici su važna dela i važnija dela od bilo kakvih priča. Sportski rečeno, bitan je rezultat na kraju utakmice. Ova vlast ima dela, ima rezultat i zato je narod koji je glavni selektor na izborima dao poverenje ovoj vladajućoj većini da naredne četiri godine vodi Srbiju zacrtanim pravdem. Poslanička grupa Dragan Marković Palma daće ne samo podršku već i svoj doprinos daljem političkom, ekonomskom, kulturnom i svakom drugom jačanju i snaženju Srbije. Hvala. 

ANA BRNABIĆ: Hvala vam. Reč ima narodni poslanik Jelena Pavlović. Izvolite. 

JELENA PAVLOVIĆ: Poštovane kolege narodni poslanici, poštovani građani Republike Srbije, želim da vam ukažem da se danas održava jedna od najbitnijih sednica Skupštine Republike Srbije i da se na dnevnom redu nalazi zaduživanje Republike Srbije za oko milijardu evra, s tim da se za većinu ovih kredita predviđa grejs period od dve do tri godine. Međutim, ono što prvo želim da ukažem je da se nalazimo, po mom mišljenju, u vanrednom stanju, jer je Narodna skupština mesto na kome treba da se donose odluke, zaseda po Ustavu i po Poslovniku dva puta godišnje, u prolećnom i jesenjem zasedanju, svakog utorka, srede i četvrtka od 10 do 18 časova, sa pauzom od jednog sata. Četrnaesto zasedanje nije održavano, osim konstitutivnih sednica i za izmenu Zakona o lokalnoj samoupravi i o jedinstvenom biračkom spisku. Ako me pitate, kao advokata, ja bih to tumačila kao držani udar. Osim navedenog, za danas je zakazana sednica na kojoj se nalazi 60 tačaka dnevnog reda. Povrh svega, odlučeno je da se o svemu odlučuje zajedno, što znači da naša poslanička grupa ima ukupno 20 minuta da se izjasni na 60 tačaka dnevnog reda i sedam minuta dodatnih, s obzirom na veličinu naše poslaničke grupe. To ne da nije korektno, nego to je direktno preuzimanje vlasti i to je direktno onemogućavanje narodnim poslanicima da vrše funkciju na koju su izabrani od strane narodna Republike Srbije. Druga stvar koja je jako bitna je što želim da ukažem svima, a posebno ministarki Đedović, da se nalazi u jednom ozbiljnom vanpravnom stanju jer u Republici Srbiji postoji Zakon o planskom sistemu Republike Srbije. Taj zakon predviđa da Narodna skupština je ta koja donosi plan razvoja na 10 godina, koja donosi investicioni plan na sedam godina, koja donosi prostorni plan Republike Srbije. Ispod toga idu akti koji se zovu politike, pa onda idu strategije, pa onda idu akcioni planovi. Dubravka Đedović nije osoba koja je ovlašćena da potpisuje bilo kakav dokument, ako za to nema pravni osnov, a gospođa Dubravka Đedović, ozbiljno je narušila to i zbog toga ćemo zaista i podneti postupke zbog takvog rada Vlade i njenu ličnu odgovornost. Želim da vam ukažem da su i u ovih 60 tačaka, a mislim prvenstveno na ovih 50 koje nisu proceduralne prirode, takođe nacrti i predlozi koji se donose potpuno mimo pravnog sistema Republike Srbije. To ako vi ne znate te činjenice nije razlog koji će vam sutra olakšati vašu odgovornost i nije olakšavajuća okolnost, to vas upozoravam kao advokat. Upozoravam vam takođe, a to vam ovom prilikom javno izjavljujem, da dok vi ne inicirate, a tek ste prošle godine doneli Uredbu o postupanju pripreme Nacrta plana razvoja Republike Srbije, znači, to je bilo 30. juna 2023. godine, a taj zakon se od 2018. godine primenjuje, što znači mi smo konstantno u jednom vanpravnom stanju, odluke se donose ad hok, bez bilo kakvog ustavnog ovlašćenja. Želim da kreditori Republike Srbije znaju da su ugovori o zaduživanju koje će zaključiti sa Ministarstvom finansija i drugim licima iz Vlade Republike Srbije potpuno neustavni, biće anulirani. Takve kredite građani Srbije vam neće nikada vratiti, niti će vam obaveze koje je vanustavno preuzela Vlada Republike Srbije bilo kada biti priznate, po bilo koju cenu. Želim da vas upozorim da postoji i Uredba o kapitalnim projektima, ni ona nije poštovana. Nije doneta studija izvodljivosti i prethodna studija o izvodljivosti kada je u pitanju bilo koji kapitalni projekat. Politika koju vi nastavljate, a koju je vodila i prethodna Vlada je ad hok politika zaduživanja, koja srlja u propast. Mene je strah i jeza me je od ovih kredita koje će danas narodni poslanici, određeni narodni poslanici, na čiju poslušnost, neinformisanost i odsustvo savesti se računa, pritisnuti taster i povesti Srbiju jednim tragičnim putem sa kog, mogu da vam kažem, ćemo se vrlo teško izvući. Dakle, na dnevnom redu je 12 ugovora o zaduživanju Republike Srbije, između ostalog, i za Nacionalni stadion, koji kredit daje Banka Poštanska štedionica. Postavljam pitanje – da li je Banka Poštanska štedionica sledeća Agrobanka, koja treba potpuno da nestane sa ovih prostora i ko je uopšte dozvolio da se mimo bilo kakvih strategija, strateških dokumenata, finansira jedan potpuno neprofitabilan projekat? Ukazujem da je i ovde grejs period 36 meseci. Dakle, nije bez razloga. Ali upozoravam takođe da to građani Srbije neće vraćati. Dalje, ukazujem na sledeće, u ovoj dokumentaciji se nalazi povećanje RTV pretplate. Naša poslanička grupa „Mi – Snaga naroda“, osim 15 sekundi predizbornog programa, nikada nije imala pristup nijednom javnom servisu. Pozivam javni servis da poštuje Zakon o javnom servisu i da vrši svoju funkciju. Znači, mi kao narodni poslanici, osim što nemamo Skupštinu gde bi raspravljali o zakonu, već na jedan ovako krajnje sporan način spajate sve tačke koje nemaju veze jedne sa drugom, onemogućavate da se vrši rasprava i u onom što narodni poslanici treba da diskutuju, a posebno ovo povećanje javnog servisa ne vidim zašto treba uopšte da plaćaju građani Srbije, kada to nije javni servis, to je jedna obična propagandna mašinerija koja služi da nas ubedi kako Vlada odlično radi svoj posao, kako se nalazimo na putu napretka, a cifre govore sasvim drugačije. S obzirom na to da samo 20 minuta imam vremena, nemam vremena da vam čitam budžet Republike Srbije, ali ću vam reći da je on katastrofalan. Samo 7,6 milijardi kredita dospeva. Imamo ogroman broj neisplaćenog povraćaja PDV-a, neisplaćenih subvencija, a sa druge strane srljamo u jedno novo zaduženje, samo danas 12 tih ugovora o kreditu je na snazi. Dalje, što se tiče zaduženja, upozoravam vas da posebno izlazite iz bilo kakve nadležnosti, za to možete zaista lako krivično odgovarati, zaduženja nisu dozvoljena za likvidnost, gospodo. Vi za EPS to direktno radite i uzimate kredit za likvidnost. Dalje želim da građane Srbije upozorim da se samo 121 milion evra uzima za EPS, znači da je danas na ovoj sednici Vlade zaduživanje za projekat Ruma-Šabac-Loznica, vezano za Projekat „Jadar“, o kome ću u nastavku reći više, da se ugovori koje imamo sa Abu Dabijem za finansiranje budžeta, da se tu povećava kamatna stopa itd. Znači, ono što ste vi stavili u ovih 60 tačaka je, mislim, najjeziviji dnevni red koji je ikada bio pred ovom Skupštinom. Ne znam, da li je ikada ovoliko tačaka bilo od kojih se da kažem na svaku može izneti razlog zbog čega ne sme biti usvojen u ovom domu jer to nije ono zašta su građani Srbije glasali i nije ono što je bilo kome predočeno u toku bilo koje izborne kampanje. Dalje, želim da vam kažem, projekat „Jadar“ ću ostaviti na kraj, zbog vremena. Što se tiče EPS-a, gospođa Dubravka Đedović je danas jedini osnivač EPS-a, jedini. Znači, izvršena je transformacija EPS-a, žena koja nema nikakve veze sa elektroprivredom, koja je bila, da kažem po obrazovanju ekonomista i radila uvek za strani interes je dovedena u EPS da je potpuno prepusti prodaji stranim investicionim fondovima, tajkunima i tako dalje. Dakle, prošle godine je izvršena transformacija EPS-a i ono više nije javno preduzeće nego je sada a.d. i jedini njen osnivač je Dubravka Đedović koja je po svom ovlašćenju, zaista neverovatno za ista akta, izabrala Nadzorni odbor. Iako piše da Nadzorni odbor treba da čine lica koja imaju najmanje pet godina iskustva u vezi sa EPS na ta mesta postavila je državljane Norveške, ekonomiste i da kažem potpuno iz jednog miljea koji prvo nemaju nikakve veze sa EPS-om, a drugo, vrlo je jasno da su oni zastupnici stranih interesa koji imaju za cilj, i mogu slobodno da kažem, da bi narod razumeo da otmu energetski sektor iz ove države od ovog naroda i da ga prepuste ko zna kojim investicionim fondovima i koje ciljeve, verovatno gospođa zna bolje od mene, ja zaista to ne znam. Želim da upozorim javnost da je ukinut naučni savet EPS-a, naučni savet EPS-a se sastoji od naših domaćih najboljih stručnjaka u oblasti energetike, jer očigledno razvoj EPS-a, nije trenutno cilj ali zato jeste cilj što veće zaduživanje EPS-a koje se trenutno sprovodi između ostalog, danas imate na dnevnom redu dva kredita, znači jedan je za finansiranje likvidnosti, što opet kažem nedozvoljeno, za sto miliona evra, što i nije neka cifra, to naš ministar može da potroši za jedno jutro. Ono što je jako indikativno je da plaćamo sto miliona samo troškove obrade, da kažemo, što je neshvatljivo i indikativna je da taj kredit treba da traje godinu dana, a sadrži u sebi odredbu da se Srbija obaveže da potpuno radi na zatvaranju termoelektrana, a kao poslednji rok je određena 2050. godina, a 2030. godina je u tom ugovoru o garanciji određena kao godina gde bi se pravile te prekretnice. U najkraćem, znači ono što je plan je da Srbija definitivno ostane bez EPS-a. Uostalom, sve to se radi na vrlo jedan način koji ću vam opisati. Znači, iako u Srbiji ne postoji strategija upravljanja mineralnim i drugim resursima Republike Srbije koji je osnovni dokument za dalje akcione planove, a onda i za rad ministarstva, jer tako, koji je sad ad hok, bez bilo kakve strategije preuzima na sebi ovlašćenja koja nema. Ne postoji ni nacionalna strategija održivog korišćenja prirodnih resursa i ona je ukinuta, ali je zato i dalje na snazi jedina potrebna strategija a to je Strategija državnog vlasništva i upravljanje privrednim subjektima koji su u vlasništvu Republike Srbije od 2021. do 2027. godine. Ova strategija je jako bitna za pomenuti jer se na osnovu nje vrši transformacija javnih preduzeća, na osnovu nje je izvršena transformacija EPS-a, a sada se priča o tome da je sledeća na redu Vodoprivreda i da već imamo i zainteresovane stvari, ministri verujem znaju o tome više. Na kraju ono što smatram zaista najbitnije, to je projekata „Jadar“ i zapravo rudarenje koje je planirano u Srbiji. Znači, kao prvo i osnovnoj još jednom vas upozoravam da nemate nikakav osnov da idete u zaključivanje bilo kakvih ugovora, obećanja, a vi to radite potpuno ne samo nezakonito nego i vanustavno. Želim da ukažem javnosti Republike Srbije da je Zakon o rudarstvu i geološkim istraživanjima koji je ovaj režim doneo 2016. godine za javni interes proglasio da je iskopavanje ruda javni interes. U tom javnom interesu svaki stanovnik Republike Srbije osnovano može da strepi da će bilo koja rudarska kompanija, a trenutno se vrši 674 istražna polja po izveštaju DRI, 674 istražna polja. Znači, niko više ne može mirno da zaspi, a da ne zna da li istražno polje negde obuhvata i njegovo imanje. Znači, kompanija koja vrši istraživanje, koja bi vršila iskopavanje i eksploataciju ima ovlašćenje po tom skandaloznom Zakonu o rudarstvu i geološkim istraživanjima, da vrši eksproprijaciju. Dakle, država je rekla da se može vršiti eksproprijacija i još je tu eksproprijaciju prenela na kompanije, što znači, kada pričamo na primer o „Jadru“ i o ljudima koji su prodali svoje kuće, to je sada čak ne bitno, kada bi se dalo ovlašćenje po ovom jednom spornom zakonu, kažem, donetom bez bilo kakve strategije, bez bilo kakvog učešća Narodne skupštine i određenja pravca kojim Srbija treba da ide, znači, adhok, znači kompanija Rio Tinto imala bi ovlašćenje da ona određuje i koga izseljuje i koliko isplaćuje, jer bi na nju bila preneta eksploatacija. Da ne kažem da je zakon toliko skandalozan da predviđa da se čak može i bez dozvole vršiti eksploatacija, a u tom slučaju se plaća samo naknada štete. Zaista ne znam ko je mogao tako skandalozne odredbe, monstruozne odredbe da stavi u pravni sistem Republike Srbije? Ne znam da li vas je strah? Mene je izuzetno strah za sudbinu ovog naroda. Želim da kažem građanima Srbije, prvenstveno, da smo mi mnogo teških vremena prošli i 1993. godinu i 1999. godinu zahvaljujući prvenstveno tome što smo imali našu zemlju, što smo imali zdravu vodu, što smo imali čist vazduh i naravno, da napomenem, da smo imali struju, današnja sednica preti da nam sve to oduzme i u opšte ne preterujem. Ono što se sada dešava je jedan proces koji će građani vrlo lako razumeti, a to je, iako nominalno radimo da podignemo privredu, suštinski se radi sve suprotno, odnosno radi se sve da se privreda uništi, što je sada i logično kada se vidi u kontekstu onoga što se sada dešava, a to je kako može jedna poljoprivreda da se razvija tamo gde se pomoću eksploatacije u podzemnim rudnicima koje naravno obuhvata podzemne vode, koji ne može niko da kontroliše, a posebno ne nekim aktima i uredbama, znači, sve zagadi, da se onda deponije koje su predviđene na otvorenom, ukazujem da javnost zna, da se preko 800 hektara šume samo u području Jadra planira za štetu. To je samo bez bilo čega drugog dovoljno da se ovakav monstruozni projekat obuhvati, a onda znači ta suva deponija kako je navodno nazivaju da će to biti, neće biti toliko opasno jer će sušiti, jel tako, ali šta ćemo sa kišom? A šta ćemo sa tim što se to područje nalazi u jednom potpuno bujičnom naselju i to uopšte nije nepoznato javnosti i nije sporno. Životna sredina, Srbija je otvorila klaster broj 4. gde se nalazi zaštita životne sredine i nije tačno da se uskladila sa propisima EU, čak naprotiv propisi o životnoj sredini su apsolutno ispod svakog standarda i nije prioritet ovoj državi, po trenutnom stanju sistema, čovek i zdrava životna sredina. Dakle, ova država je kroz Zakon o rudarstvu i geološkim istraživanjima proglasila za javni interes rudarstvo i geološka istraživanje, a ne čoveka, ne zdravu životnu okolinu, ne zdrav vazduh. To je skandalozno. Znači, ovakvim tempom, ovakvim načinom ja vas upozoravam neznanje ne opravdava. Ovo su toliko ozbiljne stvari da na neki način mi je i drago da danas u ovo vreme sedim u ovom parlamentu i strah me je, ali znači, ovo nisu stvari sa kojima se možemo šaliti. Znači, pozivam vas zaista, da se maksimalno shvatite koliko je situacija kritična, da se krene u izradu strateških dokumenata pa ćemo kroz strategiju za razvoj rudarstva da pričamo da li ćemo da se bavimo rudarstvom i ako hoćemo, ko će da se bavi. Da li ćemo vađenje ruda da vršimo za potrebe građana Republike Srbije ili za potrebe Evropske „Zelene“ agende? Da li ćemo da imamo maržu ili nećemo da imamo maržu? Znači, ovo što se sada trenutno dešava, a to je sulud trk i kaf u potpisivanje nekih memoranduma o EU kritičnim sirovinama naravno, ja razumem interese Evrope, ali ne razumem nijednog čoveka u Republici Srbiji koji je spreman da svoj potpis stavi na to. Ja vam još jednom kažem s obzirom da mi vreme ističe šta god radili ili pisali svi ćete se u istoriju upisati pozivam časne ljude da povuku ručnu i na neki način ili istupe iz Vlade ili je nateraju da radi, jer rudnika ovakvih neće biti u Srbiji samo da znate, a mi vas sad sve imamo na oku i svi se danas upisujete po časti ili po beščasti. Tako je hvala lepo. 

ANA BRNABIĆ: Hvala vam. Molim narodne poslanike bez preteranih emocija nakon određenih izlaganja zaista nisu potrebne. Kao predsednica Narodne skupštine narodnu poslanicu molim, molim, preklinjem pročitajte, molim vas ovaj kodeks ponašanja narodnih poslanika i vodič za primenu kodeksa ponašanja molim vas, jer gospodin Jovanović ga nije čitao nijednom kao ni Poslovnik, ali dobro nema veze ima vremena. Dakle, da vam citiram iz vodiča za primenu kodeksa ponašanja narodnih poslanika – navedeno je da narodni poslanici poštuju sledeće opšte etičke vrednosti istinu, pravičnost, poštenje, nepristrasnost, odgovornost, integritet, otvorenost i dostupnost. Pri tome istina je jedna od osnovih vrednosti, a narodni poslanici su predstavnici građana i ne bi trebalo da ih na bilo koji način obmanjuju ili dovode u zabludu. Ja dalje komentarisati neću, s tim što ću reći da se slažem sa vama da neznanje nije opravdanje i da kažem samo jednu stvar – elektroprivreda Srbije EPS je osnovana 1893. godine izgradnjom prve termocentrale na Dorćolu. Ako vi kažete da ministarka Đedović je osnivač jedini osnivač EPS-a odlično se drži za nekog ko ima između 160 i 170 godina ili pričate neistine građanima Republike Srbije i samim tim radite suprotno etičkom kodeksu Narodne skupštine Republike Srbije i to je moja dužnost kao predsednika Narodne skupštine da vam kažem. Hvala vam. Hajmo, idemo sada Siniša Mali. Izvolite. 

SINIŠA MALI: Hvala puno. Poštovani narodni poslanici malo su emocije ponele nekog od prethodnog govornika osim toga da brka i milione i milijarde imali su priliku da čujemo nešto oko ekonomije što možda misle da razumeju ili znaju, ali nažalost uglavnom neistinite pogrešne informacije i pogrešne možda čak i zlonamerne interpretacije. Nemojte da vam kažem da budžet Republike Srbije ne samo da je stabilan ne postoje dugovanja ni za subvencije ni kada je povraćaj PDV-a u pitanju, to je ogromna laž koju ste iskazali svaki dinar isplaćujemo u dan kako je i obećano, kako je po zakonu, kako je po pravilima i to jeste jedna od najvažnijih razlika Vlade Republike Srbije danas pre one koja je bila pre dvanaest, trinaest godina i ekonomske politike koju vodimo danas u odnosu na onu koja je bila dvanaest, trinaest, četrnaest, petnaest godina. A, da vas naučim nešto i ono što mi je možda važnije je da građani Srbije čuju od 2018. godine, kada smo završili fiskalnu konsolidaciju one teške mere koje smo morali da preduzmemo zbog neodgovorne politike prethodne vlasti Srbija je jedna od najbrže rastućih ekonomija, jedna od pet najbrže rastućih ekonomija u Evropi. Odgovornom ekonomskom politikom na današnji dan imamo rekordnu nisku nezaposlenost i rekordno visoku zaposlenost. Nikada u istoriji nismo imali ovako nisku nezaposlenost na ovaj broj stanovnika, 9,4% u odnosu na čak, podsetiću vas na 25,9% što je bila stopa nezaposlenosti u Srbiji pre samo 12 godina, 2012. godine, gde je svaki četvrti u našoj zemlji bio bez posla, gde je samo u Nišu što je predsednik Vučić danas i rekao imate od 2012. godine do danas, 22 hiljade novih radnih mesta, gde smo danas imali priliku da vidimo polaganje kamena temeljca za još jednu fabriku u Nišu, gde smo juče imali priliku da vidimo početak probne proizvodnje, prvog električnog automobila u Srbiji, u Kragujevcu. Onda imate priliku od govornika da čujete kako imamo nezaposlene, kako vodimo neodgovornu ekonomsku politiku, kako nikada lošije stanje u našim finansijama, kako na bilo koji način ocenjujete uspešnost jedne ekonomije i to je valjda po broju radnih mesta, to je valjda po broju fabrika, kilometara novih puteva, novih pruga, novim bolnicama, novim domovima zdravlja, novim školama, svemu onome što podiže kvalitet građana Srbije i sve ono što na kraju krajeva podiže konkurentnost i atraktivnost naše zemlje. Nije slučajno Srbija rekorder po privlačenju stranih direktnih investicija. Prošle godine 4,5 milijardi evra , preko 60% svih investicija koje dođu u region Zapadnog Balkana dolaze u Srbiju i nije slučajno, pa devet auto puteva i brzih saobraćajnica gradimo trenutno i kažete, za šta su glasali građani Srbije? Pa mi smo transparentno javno na prethodne izbore pred građane Srbije izašli sa projektom i programom Srbija 2027. Rekli smo, investiraćemo 17,8 milijardi evra dodatno u infrastrukturu u našu zemlju, u turizam, poljoprivredu, kulturu, obrazovanje, u brze pruge, u puteve, u sve ono što menja našu Srbiju. Pa gospodo, ti projekti su danas ovde pred vama. Zašto ste vi protiv toga da se završi brza saobraćajnica od Šapca do Loznice, zašto ste vi protiv toga da se završi koji je veoma važan, pa zamislite od Beograda do Loznice, za sat i 10 min, 54 km brze saobraćajnice, biće gotove do kraja godine. Zašto vama to smeta? Pred vama je danas i projekat Čista Srbija, dakle pet hiljada kilometara kanalizacione mreže gradimo u celoj Srbiji, fabrike za prečišćavanje otpadnih voda, a što ste protiv toga? Kakve veze, ali vidi se da niste zainteresovani uopšte za interese građane Srbije i za ono što treba da promeni na bolje kvalitet njihovog života. Onda kada govorite o zaduživanju, pogledajte koliki nam je udeo javnog udela u BDP, dakle ispod 50%. Znate li koliko je prosek evrozone, 89%. Trenutno na računu poštovani narodni poslanici, građani Srbije, na računu budžeta Republike Srbije imamo 740 milijardi dinara, iznad 6,5 milijardi evra i hoćemo da imamo više novca na računu nego što nam treba, jer nikada ne znate u ovo vreme od kada je bila Korona od 2020. godine, kada i na koji način treba da reagujete da država preuzme teret krize, a to smo uradili kada je bila Korona, pa smo napravili tri potpuno nove bolnice samo za 6 meseci, obezbedili ventilatroe, respiratore, lekove i sve što je bilo nephodno, pomogli građane, pomogli privredu i sačuvali radna mesta. Kada je bila energetska kriza 2022. godine, pa jel smo obezbedili i struju i gas i grejanje, sve što je bilo neophodno da sačuvamo i živote i radna mesta, opet a spočitavali su nam, ako se sećate, neće biti grejanja, svi ćemo se smrznuti, itd i nije do toga došlo. Dakle, mi danas imamo više novca na računu nego što nam treba za normalno funkcionisanje i to je deo naše ekonomske politike koju pozdravlja i MMF, i sve međunarodne institucije, zašto, zato što ne znamo šta će sutra da se desi. Želimo da budemo dovoljno likvidni da možemo da reagujemo, da pomognemo i privredi i da pomognemo i građanima, šta god da treba, da znaju građani da mogu da se oslone na svoju državu, kao što znaju i kao što smo uradili do sada. To je potpuno drugačija ekonomska politika, to je ono što očigledno ne sećate se ili se sećate kako je bilo, pa 2012. godine u junu, prethodna vlast je na računu imala 70 miliona evra, nisu imali dovoljno ni tog meseca za penzije da isplate. Danas sve sigurno, sve bezbedno, rastu penzije, rastu plate, isplaćujemo sve u dinar, isplaćujemo sve u dan. Dakle, da završim, nastavićemo sa ulaganjem u „Srbija2027“. Hoćemo da predstavimo našu zemlju na pravi način 2027. godine, kao domaćini, najveće svetske manifestacije, specijalizovanog EKSPO 2027. godine. Hoćemo da ulažemo u kvalitet života i poboljšanje kvaliteta života građana Srbije. Hoćemo da gradimo puteve, hoćemo da gradimo brze pruge, bolnice, škole, sve ono što utiče, kažem, na kvalitet života građana Srbije, nama je to najveći interes. A ekonomsku politiku vodimo odgovorno, vodimo računa o svakom dinaru, vodimo računa o svakom ulaganju, pravimo prave prioritete. Nije slučajno što smo jedna od najbrže rastućih ekonomija u Evropi u poslednjih pet godina. Nije slučajno što smo sačuvali makroekonomsku stabilnost, a možda najvažniji podatak, imamo rekordno nisku nezaposlenost i rekordno visoku zaposlenost. Ta dva podatka su najvažnija potvrda uspešnosti jedne ekonomske politike. Hvala puno. 

ANA BRNABIĆ: Hvala vam. Sada imate privilegiju da čujete najstariju osobu na svetu, ministarku Dubravku Đedović Handanović, koja ove godine, malo je poznato, puni 167 godina i uspela je i da osnuje EPS. Izvolite. 

DUBRAVKA ĐEDOVIĆ HANDANOVIĆ: Hvala, predsednice. Osim što se dobro držim, evo izneću i neke podatke koji su pre svega činjenice, a sa kojom dotična gospođa očigledno ili se nije informisala ili ih ne poznaje ili namerno obmanjuje građane Srbije, što je onda pogotovo zabrinjavajuće. Pomenulo se nekih preko 600 istražnih polja, ako sam ja dobro čula, 600 istražnih polja ne znam u kojoj zemlji, ne znam u kom periodu, ne znam na kojim lokalitetima, ali dame i gospodo, dragi građani i dragi poslanici, pre svega, u Srbiji trenutno ima 169 istražnih polja. Znači, ko laže i zašto iznosi neistine, nije mi jasno, ali činjenica je da ovde pričamo o stvarima koje su neproverene, koje su izmišljene, koje su neistinite, a opet sve u cilju da bi se građani Srbije loše informisali, da bi se obmanuli, da bi se slagali, da neko tobož nešto radi što je vanproporcionalno, vanserijski, što će ovu zemlju da otera ko zna gde, a pre svega, nema ni adekvatne podatke. Znači, 169 istražnih polja. Pričamo o strategiji, pa meni je žao što za 40 osnovnih rešenja za istraživanja litijuma koja su izdata između 2003. do 2012. godine, za to nije postojala strategija upravljanja mineralnim resursima, mi smo je pokrenuli, radimo je, radi je 50 profesora sa različitih fakulteta i, da, želimo da dođemo do najbolje moguće strategije za razvoj naših mineralnih resursa zato što na to imamo pravo, zato što nam to treba i zato što želimo da razvijamo našu zemlju i naše mineralne resurse. Pričamo o zakonskom okviru. Između 1995. i 2005. godine zakon je bio jasan, ko dobije pravo za eksploataciju, ima obavezu da potpiše sporazum sa državom. Neko se setio da 2006. godine izmeni taj zakon, tako da je država skroz skrajnuta, nema više obaveze i potrebe ugovaranja sa državom, državi su značajno smanjena prava. Verovatno su to uradili isti oni 2006. godine koji su doveli „Rio Tinto“ 2001. godine, a davali im dozvole od 2003. godine. I sad neko nama priča o zakonskim rešenjima. Mi smo pokrenuli da izmenimo zakon i radimo trenutno na izmenama Zakona o rudarstvu i geologiji, da bi dali i osnažili poziciju države, da bi vratili situaciju koja je postojala do 2006. godine, pa se neko setio da izbacuje državu, da država više nije bitna, a sad nam drži predavanja kako će da zaštiti narod i kako neko ovde nešto radi protiv naroda. Pričamo o zakonskom okviru i da li je neko imao odobrenje da potpiše nešto, pa kad ga Vlada odobri i kada Vlada odobri da nešto ministar potpiše, šta tu ima sporno što se zakona tiče, osim što dajete i izbacujete 2006. godine državu, da se osnaži, da zaštiti interese građana, a sad nama držite predavanje. Ali, ne možemo uopšte da razgovaramo kada neko kaže da je jedan ministar u Vladi osnivač državnog preduzeća. Onda taj ministar zapravo ima više od 140 godina. Ljudi, nemojte da iznosite, pre svega, gluposti u ovom domu. To ne zaslužuju građani Srbije. Ne zaslužuju građani Srbije da slušaju stvari koje nemaju veze sa realnošću. Pa, kako jedan ministar može da bude osnivač bilo čega? Može samo da bude osnivač država. Vlada je imenovala svog predstavnika i nije imenovala mene, nego je imenovala ministra rudarstva i energetike. Danas sam to ja, sutra će to biti neko drugi. Znači, ministar je predstavnik u Skupštini EPS, gospođo, ali nemojte da pričate stvari ili koje ne znate ili u koje se ne razumete ili se malo bar raspitajte. Pošaljite pitanje, odgovorićemo, nije ništa sporno. Godinama se priča o nekoj reformi EPS. Ko je započeo? Ko je započeo i ko će da je završi? Ko je uopšte imao hrabrosti da je započne? Pričate da, eto, u nadzornim odborima, znate, sve vodi politika, sve vodi stranka. Pa, evo, postavljeni su ljudi koji nisu politički aktivisti, ni pripadnici političkih stranaka. Sad ni to ne valja. Započne se reforma, pa sad ni to ne valja. Pa, da, ništa ne valja, zato što je najbolje da se ništa ne radi. Onda pričate o nekakvim realizacijama, investicijama, šta je sve urađeno. Pa, evo, raspitajte se koliko je investicija u elektro-energetski sektor uloženo do 2012. godine. Da je više započeto, danas bi bili možda u malo boljoj situaciji, nego je tek krenulo da se ulaže u nove proizvodne kapacitete, u prenosne kapacitete, u distributivne kapacitete od 2015. godine na ovamo, pa sad danas možemo da se nadamo da budemo u boljoj poziciji i u narednih pet godina da budemo u još boljoj. Prilikom promene pravne forme u statutu EPS jasno je definisano da je EPS ne javno, zatvoreno, jednočlano akcionarsko društvo, čiji jedini, jedini akcionar je Republika Srbija i čije se akcije ne emituju na berzi. Znači, ne može niko da kupi akcije EPS. Pričate, 18 meseci lažete narod da država želi da nešto privatizuje. Pa, jel nešto privatizovano? Jel se nešto prodalo? Evo, recite, šta je prodato, koja jedna akcija je prodata EPS? Prošle godine je započeta reforma koja je, pre svega, važna za stabilnost našeg sistema, za našu celu privredu, a onda i za zaposlene u našem energetskom sektoru. Prošlu godinu je EPS završila sa istorijskim rezultatima, ali je dosta posla još ostalo u reformisanju, zato što, nažalost, niko se drugi nije setio da to treba da se radi. Pre svega, reforme su usmerene na bolje planiranje, na bolju realizaciju investicija i u toku jeste da dubinska reforma, jer želimo da našu kompaniju, našu EPS učinimo stubom naše sigurnosti energetske i pre svega sigurnosti sveobuhvatne naše zemlje, jer smo videli koliko je to važno. Kada je bila najveća energetska kriza, pa ko je pomogao? Ko je pomogao privrednicima da ne plaćaju cenu struje od 600 evra po megavat satu? Država je pomogla, da, i privrednicima i građanima. I dalje građani Srbije plaćaju jednu od najnižih cena električne energije u Srbiji i uopšte u Evropi i regionu, među najnižima. I pod takvim okolnostima treba da realizujemo investicije i hoćemo da ulažemo i ulažemo i nastavićemo da ulažemo, ali da zaštitimo i privredu kada cene krenu da divljaju, a pre svega da zaštitimo naše građane da ne plaćaju toliko visoke cene koliko plaćaju stanovnici u regionu ili u Evropi. To jeste cilj i to će ostati cilj. Država će da pomaže. Ništa neće i nikada nije ni rekla, nije bilo priče o bilo kakvoj privatizaciji. To su samo laži i neistine, pre svega usmerene ne za neku dobronamernu kritiku, nego za to da se obmanu građani, da se obmane javnost, pa se gomila neistina iznosi u javnost, kao i to da imamo preko 600 istražnih polja, a imamo ih 169. Kao što sam rekla, to što se nešto istražuje, to ništa ne znači u narednim godinama i decenijama da će doći do bilo kakvog otvaranja. Danas na naslovnoj strani stoji 60 lokaliteta, evo, panka, crveno sve, alarm. Ljudi, nije tačno, jednostavno i prosto, nije tačno. Dvadeset godina je trebalo da se jedan rudnik metala otvori u Republici Srbiji od 2003. godine do danas, a 40 dozvola, odnosno rešenje, koje je izdato od 2003. do 2012. godine samo za litijum, niko o njima sada ne priča, niko ne priča o promeni zakona od 2006. godine kojim je država skrajnuta. Niko ne priča o Strategiji razvoja mineralnim sirovinama koju smo pokrenuli i koja se radi, o izmenama zakona upravo da bi državu zaštitili više i njene građane, o tome niko ne priča. Samo lažni ekolozi pričaju o nekoj tobož zaštiti životne sredine. Da, Srbija jeste potpisala Sporazum, odnosno Memorandum o razumevanju sa EU, pa pričamo o tome kako je u Sloveniji zaštita ekologije na visokom nivou, kako treba da se ugledamo, u Austriji takođe, pa evo imamo priliku da se ugledamo na zemlje EU da zaštitimo našu ekologiju i životnu sredinu. Šta je sad sporno? Šta sad ne valja? Znači, ugledamo se na najrazvijenije na svetu, koji su najrestriktivniji na svetu kada je zaštita životne sredine u pitanju. Sa njima želimo da sarađujemo, sa njima želimo da razmenjujemo znanje, iskustvo, da ulažemo, da razvijamo ljudske resurse, da dolazimo do povoljnijih finansijskih sredstava. Šta tu tačno ne valja ili nije jasno? Želimo, da, da zaštitimo našu životnu sredinu i mi ćemo garantovati za nju, ali radeći sa onima koji su najnapredniji u toj oblasti, koji svakim danom podižu standarde svaki dan, pre svega ispred svoje industrije. Mi hoćemo isto da radimo ispred naše industrije i zato i menjamo zakone, ali ne onako kako su menjani 2006. godine. Hvala vam. 

ANA BRNABIĆ: Hvala. Reč ima narodni poslanik Marinika Tepić, po Poslovniku. Izvolite. 

MARINIKA TEPIĆ: Zahvaljujem, predsednice. Član 27. Dužni ste da se strate o primeni ovog Poslovnika koji se odnosi na sve prisutne. Smatram da je trebalo da izreknete opomenu ministarki Đedović Handanović, pošto to niste uradili, naravno reagujem, ali bih zamolila takođe da obavite konsultacije sa njom, u najmanju ruku, druge do sada nismo čuli da se na ovaj sraman način obraćaju predstavnicima građana u ovoj Skupštini. Žena viče non-stop, ja ne znam šta je smešno, ministarka, možda se u vašoj kući ili u Ministarstvu tako ponašate, ovde ne može tako da se ponaša. Molim vas da joj objasnite da je ona činovnik ovde, da je dužna da odgovara na naša pitanja, da ne može da vređa narodne poslanike govoreći da mogu da pričaju ili da smeju da pričaju samo o onome što znaju ili da nisu stručni za neke teme. Nije ovo SANU, nije ovo fakultet, nije ovo ne znam koja naučna ustanova. Ovo je dom građana Srbije. Ovde mogu da budu ljudi, narodni poslanici, koji nemaju ni osnovnu školu završenu, ako ih narod bira. Ja vas molim da neke elementarne stvari objasnite ministarki Đedović Handanović. Ako negde u Vladi ili negde može tako da se ponaša, ja vas molim da objasnite da se ovde tako ne ponaša. Ona viče non-stop ovde. To je zaista sramotno za slušati i nije prvi put ovde. Takođe, iznosi neistine. Ona optužuje narodne poslanike da lažu. Žena je izgovorila laž pre nekoliko minuta o Draganu Đilasu i kumu. Vi ste se izvinili, vi ste se ovde u holu izvinili zato što ste izneli netačnu informaciju da je kum Dragana Đilasa prodao neku zemlju „Rio Tintu“, što je laž. Ja ne znam zašto onda niste opomenuli vašu saradnicu ili ministarku ovde kada je to iznosila. Nemojte to da dozvolite. Teret je na vama. Ako ovo treba da predstavlja neku inicijaciju ove ministarke u SNS, pa da se na pokaže kako vređa poslanike i viče ovde, podvriskuje ovde na nas, nemojte to da dozvolite. Naravno da ćemo reagovati svaki put. Hvala. 

ANA BRNABIĆ: Da li hoćete da se izjasnimo? Ipak morate da uzmete u obzir da je bila optužena da je jedini osnivač Elektroprivreda Republike Srbije i kao dama možda joj je zasmetalo to što je neko rekao da ima 170 godina, ali pri tom hoću da opomenem ministarku Đedović ako je rekla da je kum Dragana Đilasa prodao zemlju, nije, najbliži saradnik je prodao zemlju „Rio Tintu“ za neverovatnih 717.000 evra. Ja mu čestitam. To je zaista bio dobar posao za njega, ali nije okej što je posle tražio da mi to nacionalizujemo i vratimo da bi prodao ponovo. Reč ima Borislav Novaković, povreda Poslovnika. 

BORISLAV NOVAKOVIĆ: Dakle, poštovana predsednice, vidim da ulažete određeni napor da retoričku kulturu, toleranciju i ono što bi trebalo da krasi način na koji se obraćamo jedni drugima podignete na nešto viši nivo, pa da dam jedan skroman doprinos tome. Povređen je član 107. – govornik na sednici Narodne skupštine dužan je da poštuje dostojanstvo Narodne skupštine. Dakle, ministarka Đedović je rekla da govorimo „gluposti“, citiram je. Poslanik ne mora uvek da govori tačno. Poslanik može da bude neprecizan. Poslanik može da bude jednostran, ali ne može predstavnica izvršnog organa da ovde u ovom domu poslanicima govori da govore „gluposti“. Ako neko govori neistinu, to znači da može da govori iz neznanja, ali ako nekom kažete da laže, to znači da on zna šta je istina, a ipak izvrće činjenice i kada kažete nekom da laže vi ga diskvalifikujete, za razliku od toga ako kažete nekom da govori neistinu. Mnogo je detalja. Mnogo je stvari u kojima jednu te istu stvar možete da kažete, ali na nemerljivo uljudniji, pristojniji način, od načina na koji je to radila gospođa Đedović. Citiram: „Pričate o stvarima koje ne razumete“. Ako ovde budemo pričali o stvarima koje razumemo, onda će Toma Žigmanov da priča o filozofiji, onda će Miloš Vučević da priča o pravu, onda će Selaković da priča o nacionalnoj istoriji. Dakle, nije nužno taj nivo kompetentnosti o kome ona priča kod narodnih poslanika, a inače niko od nas ne bi mogao da bude narodni poslanik. Potrebno je da je čovek čestit, moralan i da se raspita i da savlada ono o čemu će da govori. Dakle, ovakvo ponašanje gospođe Đedović apsolutno narušava integritet poslanika kojima se obraćala, a narušava integritet ovog doma i molim vas da kao predsednica vodite računa o tome. Ne moramo se izjasniti o ovome. 

ANA BRNABIĆ: Hvala vam. Samo sledeći put kada pričamo o integritetu, možda svako od nas da krene od sebe. Vi ste bili isključeni i jedini isključeni iz rada ove Narodne skupštine i rekla sam nikakav problem, vratite se, radite dalje i to u trenutku kada je tada kandidat za predsednika Vlade čitao ekspoze i predstavljao svim građanima Republike Srbije. Dakle, samo da krenemo svi od sebe, prvo. Još jednom, hoću da kažem, kako god, ministarka Đedović je bila optužena, na primer, da je jedan jedini osnivač EPS-a. Dakle, da li je to sada neznanje ili je znanje, ali neistina, teško da mi u to ulazimo, ali hvala vam što nećete da se izjasnimo. Slažem se sa vama da poštujemo dostojanstvo Narodne skupštine Republike Srbije, svi zajedno da pokušamo, ali vas isto tako molim da reagujete i kada ovi narodni poslanici u par redova iza vas ne poštuju ni dostojanstvo, ni integritet ove Narodne skupštine, pa da budemo fer jedni prema drugima. Idemo dalje sada. Reč ima Balint Pastor. Izvinite, gospodine Pastor. Ko je povreda Poslovnika? Jel povreda Poslovnika ili vi meni replicirate? Sačekajte sekund da se razumemo. Nećete da replicirate, nego povreda Poslovnika. 

JELENA PAVLOVIĆ: Direktno je lično pominjanje.

ANA BRNABIĆ: Niko vas nije lično pominjao. 

JELENA PAVLOVIĆ: Već drugi put. Prvo me je ministarka optužila da lažem, a onda.

ANA BRNABIĆ: Da li želite repliku ili povredu Poslovnika? 

JELENA PAVLOVIĆ: Repliku.

ANA BRNABIĆ: Nemate osnova za repliku, pošto vas niko nije direktno pomenuo. Hoćete li Poslovnik? Molim vas da mi se izjasnite da li hoćete repliku ili povredu Poslovnika. Ne dajem ja tako dva minuta kad god neko želi. 

JELENA PAVLOVIĆ: Direktno se odnosilo na moje izlaganje.

ANA BRNABIĆ: Nemate pravo na repliku. Idemo dalje. Reč ima Balint Pastor. 

BALINT PASTOR: Poštovana gospođo predsednice Narodne skupštine, poštovani gospodine predsedniče Vlade, dame i gospodo ministri, poštovana guvernerko Narodne banke Srbije, ja bih ispred SVM da govorim o tri tačke dnevnog reda. Imamo ih ukupno 60. Ja bih da govorim o tri predloga koji se nalaze na dnevnom redu današnje sednice. To je Deklaracija o zaštiti nacionalnih političkih prava i zajedničkoj budućnosti srpskog naroda, to je ratifikacija Sporazuma o unapređenoj strateškoj saradnji u oblasti odbrane između Mađarske i Republike Srbije i to je izbor guvernera Narodne banke Srbije. Dozvolite mi da krenem ovim redom koji se nalaze ove tačke na dnevnom redu današnje sednice Narodne skupštine. Prvo o Deklaraciji Svesrpskog sabora ili o zaštiti nacionalnih i političkih prava i zajedničkoj budućnosti srpskog naroda. Ova sednica traje tri i po sata i za ova tri i po sata ovu deklaraciju, osim predsednika Vlade Republike Srbije i gospodina Starčevića, narodnog poslanika niko ni pomenuo nije. Mislim da su pripadnici srpskog naroda koji žive u Banjaluci, Vukovaru, Segedinu, Temišvaru, Beranama izuzetno razočarani i mislim da su u pravu što su razočarani, jer je ovde Narodna skupština, mislim na predstavnike srpskog naroda u Narodnoj skupštini trebali da pokažu neko nacionalno jedinstvo, da ovi ljudi pripadnici srpskog naroda koji žive van granica Republike Srbije vide da imaju podršku ovde u Narodnoj skupštini u liku narodnih poslanika, predstavnika srpskog naroda. Evo ja kao pripadnik mađarske nacionalne manjine, koji zna kako je biti pripadnik nacionalne manjine moram da vam kažem da su ovi ljudi izuzetno razočarani. Znam da je tako, ali ćete vi naravno, odlučite na koji način ćete zastupati i te građane zahvaljujući. Na mene možete da urlate, da vičete, nije nikakav problem. Znači, ti ljudi su izuzetno razočarani i verujte mi da je tako i vi ćete naravno odlučiti kako će te zastupati te ljude i sve one ljude zahvaljujući kojima sedite ovde u Narodnoj skupštini Republike Srbije. Tako da bih ja posle gospodina Starčevića želeo malo da govorim o ovoj deklaraciji i možda se na prvi pogled čini da je ova deklaracija srpsko pitanje, da je ova deklaracija deklaracija koja se tiče samo srpskog naroda. Pa naravno da se tiče srpskog naroda, ali se tiče i svih građana Republike Srbije. Zašto tako mislim? Pa mislim tako zbog toga što sarađivati mogu predstavnici naroda ili nacija koji su svesniji svojih vrednosti i koji gaje dobre odnose. Nije nikakav problem da dobacujete. Nije nikakav problem. To govori o vama. Nije nikakav problem. Znači, možemo sarađivati, ne sa vama nego naravno sa ovom drugom stranom sale, možemo sarađivati. Sarađivati mogu one nacije koje su svesne svojih vrednosti i koje gaje odnose i sa onim pripadnicima tih određenih nacija koje žive van granica određenih država. U ovom slučaju, Republike Srbije. Zbog toga želim da kažem da ćemo mi glasati, iako smo pripadnici mađarskog naroda, za ovu deklaraciju jer mislim da u ovoj deklaraciji nema ničega što bi bilo protiv bilo koje nacije, protiv bilo kog pripadnika neke druge nacije, a nije ništa ni novo. Znači, ovakve deklaracije i ovakvu nacionalnu politiku imaju još mnoge države u Evropi. Ne treba ići daleko, treba otići samo do Mađarske i mislim da Mađarska vodi brigu o pripadnicima svoje nacionalne manjine na način na koji će i Republika Srbija da vodi računa o pripadnicima svoje nacionalne manjine, a ova deklaracija je u skladu i sa međunarodnim pravom. Ja bih spomenuo tu samo nekoliko akata međunarodnog prava. Recimo, to je član 18. Okvirne konvencije za zaštitu nacionalnih manjina. Ova Okvirna konvencija je doneta ili prihvaćena, usvojena pre 30 godina tačno. Onda imamo izveštaj Venecijanske komisije o povlašćenom tretmanu pripadnika nacionalnih manjina od strane matične države. Imamo preporuke Visokog komesara za nacionalne manjine OEBS iz 2008. godine. To su preporuke iz Bocana. Svi ovi međunarodni akti govore o tome da svaka država ima pravo da vodi računa o svojim nacionalnim manjinama. I nama je drago što i Republika Srbija vodi takvu politiku. Zbog čega? Zato što je to i ustavna obaveza. Zato što tu ima dve obaveze, a te dve obaveze su dve strane iste medalje. Jedna strana medalje je zaštita pripadnika nacionalnih manjina koji su građani Srbije i koji žive u Republici Srbiji, a druga strana medalje je zaštita pripadnika srpskog naroda koji žive u inostranstvu. To su dve strane iste medalje i zbog toga ćemo mi da glasamo za ovu deklaraciju. Formiraće se Svesrpski sabor. Nešto slično u Mađarskoj postoji duže od dve decenije. Zove se Forum mađarskih poslanika Karpatskog basena gde su poslanici iz Ukrajine, Slovačke, Rumunije, Srbije, Hrvatske i Slovenije. Znači, iz onih država gde pripadnici mađarskog naroda žive tradicionalno kao pripadnici nacionalnih manjina i taj forum mađarskih poslanika Karpatskog basena se sastaje svake godine. Koliko vidim, Svesrpski sabor će se sastajati svake druge godine, ali su to već neke sitnice i tehnički detalji. Bitno je da ti ljudi u dijaspori, u okruženju osećaju brigu Republike Srbije i funkcionera Republike Srbije. Mislim da mi imamo pravo da govorimo o ovim stvarima zato što imamo najveći benefit od one nacionalne politike koju vodi Vlada Viktora Orbana u Mađarskoj i imamo najveći benefit i od izuzetno dobrih odnosa između Srbije i Mađarske. Oni koji još imaju benefit od toga osim svih građana iz Srbije i Mađarske, to su Srbi u Mađarskoj i nije mi teško da kažem i javno, gospodin Vučević zna jer smo mi o tome razgovarali, ali želim da kažem i javno, tu je i ministar Mali, pa će možda da obrati pažnju i možda će nekako pomoći stvari. Postoji srpska škola u Segedinu koja se gradi. Evo mi kao pripadnici mađarske nacionalne manjine u Republici Srbiji smo apsolutno za to da osim sredstava koje daje Vlada Mađarske, ta sredstva da i Vlada Republike Srbije da to bude zajednički projekat i apsolutno nemamo bilo šta protiv toga da Vlada Republike Srbije finansira institucije srpskog naroda u Mađarskoj ili u bilo kojoj državi zato što i naše institucije finansija Vlada Viktora Orbana iz Mađarske. Ukoliko bismo mi imali drugačije stavove, mi bismo bili licemeri, ali ovo je apsolutno u redu i jedino ovako možemo da gradimo budućnost i jedino ovako možemo da sarađujemo. Juče je bila jedna godišnjica, 568. godišnjica bitke kod Beograda, gde su Srbi i Mađari zajedno se borili protiv trupa ili vojske Osmanskog carstva i zaustavili zajedno Srbi i Mađari najezdu ili ekspanziju Osmanlijskog carstva. Mi vojskovođu zovemo Hunjadi Janoš, vi vojskovođu zovete Sibinjanin Janko, ali se radi o istoj osobi. I mi, i Mađari i Srbi, smo se zajednički borili tada za čitavu Evropu. Nismo se borili jedino za sebe ili za drugi narod, borili smo se zajedno za čitavu Evropu. Nakon toga u 16. i 17. veku je došlo do procvata u ekonomskom i kulturnom smislu na zapadnoj strani Evrope. Zašto je do toga moglo da dođe? Zato što smo mi zaustavili kod Beograda trupe Osmanskog carstva. Znači, mi smo se borili za čitavu Evropu. Sada se dešava nešto vrlo slično. Zbog toga je izuzetno značajno da se zajednički borimo za mir, sigurnost, bezbednost naših građana. Zbog toga je vrlo značajno što je na dnevnom redu i Predlog zakona o potvrđivanju Sporazuma o strateškoj saradnji u oblasti odbrane između Mađarske i Republike Srbije. Taj sporazum je potpisan 20. juna prošle godine na Paliću. Taj sporazum je, ako se ne varam, potpisao gospodin Vučević, tada još kao potpredsednik Vlade i ministar odbrane. Tog dana je potpisano više desetina sporazuma između Republike Srbije i Mađarske. Na toj sednici, pošto je to bila sednica Strateškog saveta Republike Srbije i Mađarske, a želim sve da podsetim da je Mađarska jedina država sa kojom Srbija ima takav strateški savet, i na toj sednici je predsednik Vučić baš ovaj sporazum istakao kao možda najznačajniji. Zbog čega? Ko je mogao da pomisli pre 15 godina, da ne idemo dalje u budućnost, ko je mogao da pomisli pre 15 godina da će se sklopiti Sporazum o unapređenoj strateškoj saradnji između Srbije i Mađarske? To govori najviše o tome šta smo mi zajednički postigli u prethodnih 11 godina, kada je postignuto u ovoj Narodnoj skupštini istorijsko pomirenje između srpskog i mađarskog naroda. Puno puta sam o tome govorio i u ovoj Narodnoj skupštini i tada smo stvorili osnove za to da danas možemo da pričamo o zajedničkim infrastrukturnim projektima, o razvoju železnice, o proširivanju kapaciteta na drumskim graničnim prelazima, o zajedničkim ekonomskim ulaganjima, o mešovitim preduzećima, pa i o saradnji u oblasti odbrane. Ovaj sporazum se tiče 32 teme ili oblasti vezano za tematiku odbrane i mislim da najviše govori o tome kakvi su odnosi između Srbije i Mađarske. Što se tiče deklaracije, još jedna rečenica o Deklaraciji o zaštiti nacionalnih i političkih prava i zajedničkoj budućnosti srpskog naroda, tu se govori i o harmonizaciji planova i programa u školama. To je nešto što je apsolutno prihvatljivo za nas. Zbog čega? Zato što je doneta odluka, donet je zakon u prošlom sazivu o uvođenju nacionalne čitanke. Mislim da je to sasvim u redu i da je to za svaku pohvalu. Zašto to mogu da kažem? Mogu da kažem zbog toga što smo se mi dogovorili i naravno prirodno je da je tako, da se nacionalna čitanka odnosi na učenike koji idu u srpska odeljenja. Nacionalne manjine imaju pravo da uče po svojim programima i planovima i te programe i planove definišu nacionalni saveti nacionalnih manjina. Znači, u ovoj temi se vidi da se radi o dve strane iste medalje. Znači, zaštita pripadnika nacionalnih manjina u Srbiji sa jedne strane i sa druge strane saradnja sa pripadnicima srpskog naroda koji žive u inostranstvu. Zbog toga mi možemo da glasamo za ovu deklaraciju. Na kraju, još da kažem da podržavamo izbor gospođe Jorgovanke Tabaković za funkciju guvernera. Znam da više voli da se kaže guverner, a ne guvernerka. I meni je lakše da ne koristim taj rodno senzitivan jezik, pošto u mađarskom nema rodova gramatički, mi smo ovako tradicionalni, kao što znate. Apsolutno podržavamo izbor gospođe Jorgovanke Tabaković za guvernera Narodne banke. Nekad sam i sam bio u Odboru za finansije Narodne skupštine, pa sam i tamo diskutovao o njenom prvom izboru, evo sada na treći mandatni period biramo gospođu Tabaković. Mislim da podaci i cifre najbolje govore o njenim rezultatima rada. Još jedino ima da pretekne Đorđa Vajferta i to je to. Opet da kažem, evo vidite najbolji guverneri su uvek iz Vojvodine. Što se tiče ostalih tačaka dnevnog reda, i za te tačke će glasati narodni poslanici Saveza vojvođanskih Mađara. Hvala lepo. 

ANA BRNABIĆ: Hvala vam. Idemo dalje. Da li još neko želi reč? Gospodin Zoran Lutovac. Izvolite. 

ZORAN LUTOVAC: Hvala. Najpre da se osvrnem na činjenicu da imamo 60 tačaka dnevnog reda i da je vašoj koleginici bilo potrebno 13,5 minuta da pročita samo tačke dnevnog reda, da ih pročita, 13,5 minuta, a mi kao ovlašćeni imamo 20 minuta da o svakoj tački po nešto kažemo. Po koliko to sekundi vremena imamo? Da se vratimo na ovo o čemu smo malopre govorili. To je pre svega ova deklaracija. Čuli smo jedan literarni sastav predsednika Vlade. Svaki nastavnik srpskog jezika u osnovnoj školi dao bi predsedniku Vlade jedinicu zato što je promašio temu, promašio vek, sa velikom dozom patetike, koja izaziva mučninu zbog zloupotrebe patriotizma. Zašto to kažem? Pa, preko ove deklaracije on je u stvari samo pročitao ono što je suština svega ovoga, ali na jedan, hajde da kažemo, kao jedan pisani sastav. Kroz ovu deklaraciju promoviše se jedan srednjevekovni rezone, država je sve, pojedinac je ništa. Aleksandar Vučić je to najbolje rekao, pa da ga citiram: „Živimo za Srbiju, bez Srbije smo samo bića koja dišu“, kaže Aleksandar Vučić. Ovo vam je klasični primer teorije državnog razloga koji su pre svega Nikolo Makijaveli i Frančesko Gvičardini ustanovili. Državnim razlogom se legitimiše država nasilja i svaka zloupotreba vlasti. Makijaveli je takođe rekao: „Ako vladara optužuju činjenice, opravdava ga rezultat“. Dakle, sve počevši od imovine, duše, do samog života vlasništvo je takve države. Viši državni interes često se koristi kao puko pravdanje nedemokratske prakse i strahovlade. Kreiranje slike o neprijateljima i opasnim drugima jeste praksa i pravdanje razlozima nacionalne bezbednosti, deo su politika savremenih autokratija i nedemokratskih režima i populističkih režima. Kada predsednik Vlade kaže da je deklaracija prilagođena vremenu, ja na to kažem da je ova deklaracija vekovima daleko od onoga što je demokratska država danas i od kriterijuma koji je jedan poredak, čini vlast legitimnom, a to su pre svega procedura, zastupanje javnog interesa i vrednosti. Nedostatak sva tri elementa legitimnosti ova vlast pokušava da nadoknadi i nadomesti podizanjem i podupiranjem rejtinga jednog čoveka. On to sve treba da nadoknadi, sve ono što nedostaje jednoj savremenoj državi da bi bila legitimna. Legitimnost zasnovana na rejtingu jednog čoveka je zbog toga što način na koji je došla na vlast nije demokratski, način na koji vrši vlast nije u interesu javnog interesa, a nisu ni vrednosti koje su proklamovane i zapisane u našem Ustavu, one se ne brane, one se ne sprovode i ne zastupaju. Zato ova Deklaracija služi tome da se nadomesti taj legitimitet i da se podupire rejting koji nadomešta taj legitimitet. Tako ova vlast SPC i vojsku koristi u javnom mnjenju kao transfuziju za osvežavanje i ojačavanje sopstvenog rejtinga. U poslednje vreme koriste se u velikoj meri i sportisti, tako da smo bili svedoci uručivanja, pazite spektakl, uručivanja zastave, državne zastave sportistima koji idu na Olimpijadu. Kakav je to spektakl i svečanost koju prenose svi mogući mediji? To je, u stvari, pokušaj nadomeštanja onog što nedostaje, legitimnost, pokušaj zadobijanja podrške koja nedostaje. Šta se krije iza ove Deklaracije? Deklaracija je u stvari jedna vrsta dimne zavese iza koje se kriju litijum, Kosovo i zaduživanje. Da krenemo redom. Eksperti su naveli sa kojim opasnostima i rizicima se suočavamo ako eksploatišemo litijum, a postoji i politički razlog koji uvećava sve te opasnosti, multiplikuje ih, i rizike i opasnosti, a to je korumpirana i nekompetentna vlast koja radi protiv javnog interesa i nedostatak uređene države koji to sprečava. Litijum nije niti prečica, niti prepreka za ulazak u EU, a ovde se medijski predstavlja u sasvim drugom svetlu. Evropska unija bi bila zainteresovana za stratešku saradnju sa Srbijom i da nije članica, odnosno da nije kandidatkinja za ulazak u EU, tako da je izjava jednog od ministara kako smo suštinski postali deo EU time što smo potpisali memorandum jedna notorna besmislica. Dakle, nije ispravno i korektno povezivati litijum sa evropskim integracijama. Ne može litijum da zameni vladavinu prava, ne može litijum da zameni nezavisno sudstvo, ne može litijum da zameni slobodu medija, ne može da zameni slobodne i poštene izbore. A sve je to potrebno da bismo bili normalna i uređena država. Imali smo najave da će se voditi široka društvena debata, da će se voditi stručna debata i da ćemo onda kao društvo o tom važnom problemu koji je uzburkao javnost da debatujemo na svim mogućim nivoima, od stručnog do političkog. I šta se desilo? Politikom svršenog čina dobili smo memorandum, pa se sada izjašnjavamo o novim okolnostima. Da li postoje opasnost i rizici? Čuli smo već da postoje. Ako postoji promil šanse da se desi neka katastrofa, a postoji, sa ovakvom vlašću desiće se katastrofa. Najzad, što se tiče litijuma, imam i neka iskustva. Iskustvo drugih sa Rio Tintom, iskustvo nas sa drugima, nas sa onima u Boru, Smederevu ili nas sa onima u NIS-u i naše iskustvo, što je ključna stvar, iskustvo sa ovom vlašću. Ovde stalno pominju neki bivši režim, stalno aludirajući na Anu Brnabić i njen bivši režim, ja mislim da nije korektno. Ona je sada u jednoj novoj ulozi i treba da je podržite, a ne stalno da je kritikujete. Moram da podsetim još na jednu stvar. Da podsetim na reči Aleksandra Vučića, koji je rekao - Mi moramo sa njima da potpišemo ugovor, jer ćemo imati velike gubitke ako to ne uradimo. Od te rečenice prešli smo na rečenicu da je velika razvojna šansa, pa da su velike ekonomske dobiti, a nema većeg gubitka nego da izgubite zdravlje i pitku vodu. U režimskim medijima, to je prikazano na sledeći način, u jednim medijima govori se o slomu Evrope, ali odjednom sada dolazi Šolc, sada se potpisuje Memorandum, sada je u prvom planu podrška Evrope. Danas je Evropa neprijatelj, sutra je Evropa strateški cilj, pa tako imate i u ovoj deklaraciji na dva mesta kako se Evropa postavlja kao strateški cilj. O Nemačkoj se govori kao arhineprijatelju, a zatim se govori kao glavnom ekonomskom partneru. Nemačka destabilizuje Srbiju, a potom Nemačka stabilizuje Srbiju upravo kroz investicije koje ulaže. Drugim rečima, ova vlast sluđuje narod prorežimskim medijima. Imate "Pink" koji je postao proamerički mediji zato što je vlasnik "Pinka" bio u opasnosti da budu na listi onih koji bili pod sankcijama, "Hepi" je proruski i anti-zapadni, kada gledate "Hepi" "Russia Today" je mala maca za to i imate RTS, ne bih govorio o njemu, to je sramotno stvarno da javni servis tako izgleda, kao i uostalom svi prorežimski mediji. Što se tiče dimne zavese i Kosova, stvar je jasna, ovde se pominje u deklaraciji jedno, a u stvarnosti je nešto sasvim drugo i sam Aleksandar Vučić je rekao da je Srbija spremna na kompromis u pogledu Kosova, spremna je i mnogo više od kompromisa, spremna je izgleda na sve po rečima Eskobara koji nam je opisao jer nismo to mogli da čujemo ovde u parlamentu, šta u stvari znači Ohridski sporazum. Dakle, kako se sve to uklapa u stavovima iznetim u deklaraciji i kako se uklapa stav da je zajednica srpskih opština osnov za rešavanje problema. Pa, znate, zajednica srpskih opština je jedna vrsta autonomije. Od koga se traži autonomija? Autonomija se traži i daje u okviru države. Znači, eksplicitno se kaže da je to način za rešavanje problema i traži se autonomija, odnosno od manje uređene funkcionalne autonomije, to je zajednica srpskih opština. Što se tiče zaduživanja, vrlo kratko ću, ostavio bih vreme i kolegi Srđanu Milivojeviću koga jedva čekate da čujete, zaduživanje, a pomenuću da je u poslednje vreme Srbija se zadužila za dodatnih dve i po milijarde evra, što se ukupno približavamo cifri od 40 milijardi evra. Što je najgore te pare neće ići tamo gde je potrebno, nego u projekte gde je moguća najlakša pronevera. Umesto vodovoda grade se stadioni, umesto u nastavnike i lekare ulaže se u botove koji ništa ne rade osim što agituju za ovu vlast i imaju veće plate nego nastavnici. Umesto u kanalizaciju ulaže se u fontane, umesto u obrazovanje, ulaže se u kladionice, umesto u kulturu i slobodne medije, ulaže se u fabrike laži i jeftine zabave. To mora nekako da se nadoknadi, te pare moraju nekako da se nadoknade, zato 10. juna imate putarinu do Niša od 1.300 dinara, a recimo u Švajcarskoj vinjeta je 40 franaka na godinu dana, pa vi vidite koji je to odnos država i odnos onoga što građani moraju da plaćaju. Pogledajte od januara 2025. godine ministar nam je najavio naplatu putarine na brzim saobraćajnicama i magistralnim putevima. Uskoro će naplaćivati i kružne tokove, dvosmerne, jednosmerne ulice, trotoare, šetališta, staze u parkovima, pokretne stepenice, liftove, mora nekako da se napuni kasa, a sve je manje šansi za to. S druge strane, ovim privodim kraju, jeste da mi imamo skoro milion penzionera koji imaju penziju koja je do 240 evra. S druge strane, imamo 48 milijardera i 33 hiljade milionera, kako piše „Ford“, što će reći da u proseku se ne živi loše. Problem je što ovi milijarderi i milioneri imaju samo jednu zajedničku stvar, a to je ili da su članovi SNS-a ili da su bliski ili imaju neke aranžmane sa SNS-om. Najzad, pomenuću samo još to da je u 2023. godini izdato 50 hiljada radnih dozvola za odlazak naših ljudi u inostranstvo i to ne računajući privatne agencije. Tako se objašnjava pad nezaposlenosti u Srbiji i tako se objašnjava kako se objašnjava dolazak investitora, pa masovnim kršenjem radničkih prava. Na kraju da kažem samo to – politika se svodi na sledeće: Evropskoj uniji prodaje se proevropska bajka, Rusiji anti zapadna priča, Ukrajini municija, Kinezima se subvencioniše gvozdeno prijateljstvo, a Amerikancima ostatak dostojanstva. Rasprodaju se nacionalni resursi i nacionalno dostojanstvo, a da bi sve to funkcionisalo građanima Srbije prodaje se magla. Hvala vam. 

ANA BRNABIĆ: Reč ima narodni poslanik Milenko Jovanov. Izvolite. 

MILENKO JOVANOV: Replika, da. Prvo, što se tiče sednice, 5. maja 2010. godine spojili ste 94 tačke dnevnog reda u jednu raspravu. Devedeset i četiri tačke dnevnog reda, postavili presedan, prema tome nemojte sad da se žalite na ono što je i dalje manje, i to za 50%, odnosno 30% manje od onoga što ste vi radili, za trećinu. Što se tiče ovog, ja ne znam ni kako bih to nazvao, govora koji na jedan takav način bagateliše državu Srbiju, nisam mogao da je moguće takav govor čuti u Skupštini Srbije. Doduše, dobili smo jedan drugi odgovor na pitanje zašto se nisu zakleli pred grbom i zastavom, jer vidimo da to njima ne znači ništa, nego su išli da se zakunu tamo pred kamerama Šolakove televizije i logom „N1“. U svakom slučaju, ono što je bitno to je da nema šta da se očekuje od ljudi koji su imali predsednika države koji je rekao da mu nije čast to i da mu ne predstavlja preteranu čast to što je predsednik Srbije, koji bi menjao i zemlju i narod za Severinin autogram i kome je glavno bilo da mu obećaju svetionik na Jadranu. To je njihov san bio. Naš san je ova zastava i ovaj grb, za razliku od vas koji to nipodaštavate i ne znači vam ništa. Da, nama znači grb Srbije. Da, nama znači zastava Srbije. Da, zasuzimo kad čujemo himnu Srbije, kada se svira na sportskim takmičenjima ili bilo gde drugo. Što se tiče toga da porede autonomiju i državu, pa da, to su radili u Vojvodini. I tamo su pokušali od autonomije da naprave državu, pa su hteli da prave i glavni grad i predstavništvo u inostranstvu i ambasade i posebnu poresku upravu i posebnu finansijsku policiju, potpuno da se odvoje od Srbije na svaki mogući način. Tako da, to što svugde vide državu gde je autonomija to im je specijalnost. Na kraju, gospodine Vesiću, molim vas da naplaćujete putarine po regionalnim putevima. Preklinjem vas kao neko ko je mrdnuo malo iz kruga dvojke da naplaćujete putarine po tim putevima, zato što se voze kamioni koji su pretovareni, zato što se ti putevi koriste da bi se obišao Koridor 10 i izbegla putarina na autoputu. Uništavaju lokalne puteve a onda posle lokalne samouprave, pa ni Republika to ne može da isfinansira da se to sredi. Molim vas, naterajte ih tim da se koriste autoputevima, kao što treba da se koriste, a ne da zarađuju malu razliku za sebe a u stvari prave veliku štetu državi. Tako da, ne da smo protiv toga, nego smo za to. Nastavite, video sam da na tome radite, imate punu podršku da nastavite tako. Hvala. 

ANA BRNABIĆ: Hvala. Reč ima predsednik Vlade, Miloš Vučević. Izvolite. 

MILOŠ VUČEVIĆ: Hvala lepo, poštovana predsednice Narodne skupštine. Uvaženi poslanici, možda je moje izlaganje bilo za jedinicu, a vaše je za direktno ne ponavljanje nego vraćanje razred niže pošto sve što ste pričali ste zabašurili bez ijedne konkretne izjave i odgovora i o deklaraciji. Da li ćete da glasate za deklaracije, kakav je stav vaše političke stranke po pitanju ove deklaracije niste nam dali odgovor, a posebno nam niste dali odgovor po pitanju KiM koje ste na kraju pokušali da aposlvirate jer je, zaboga, to pitanje prikriveno kroz deklaraciju, iako sam ja baš posebno isticao delove deklaracije koja se tiče pozicije srpskog naroda, odnosno pitanja KiM. Spominjete Ohridski sporazum koji nije potpisan, kao nešto što je valjda tobože prihvaćeno, pa smo mi time opterećeni, ali niste rekli šta je vaš stav po pitanju KiM. Negativno ste se izrazili po pitanju zajednica srpskih opština, pitajte Srbe na KiM, šta oni kažu zajednica srpskih opština i da li bi im danas značilo da imaju zajednicu srpskih opština u skladu pre svega sa Aneksom iz 2015. godine Briselskog sporazuma i principima koji su tada definisani. Vi se javite posle za reč, pa govorite, možete i na srpskom i na albanskom, nemam problem nikakav. Voleo bih da ste dali odgovor na ta pitanja, šta je vaša politika po pitanju KiM, a ne da samo pređete olako preko toga, optužujući nejasno i neprecizno onu politiku koju danas Srbija vodi i koja odoleva svim pritiscima kojima smo izloženi baš po pitanju KiM. Ova vaša filozofija oko etatizma i nametanja države pojedincu, ne stoji i niko kroz deklaraciju ne oduzima nijedno ljudsko pravo, slobodu, ili pravo pojedinca. Mi smo pričali upravo o očuvanju nacionalnog kolektivnog identiteta, a kolektiv čine pojedinci i ljudi, kao deo tog naroda i nije to nikakva zamena ljudskih prava i vrednosti kroz nametanje države kao nešto što mora da uguši ili mora da uguši pojedinačna prava, naprotiv, ali pored individualnih prava postoje kolektivna prava i pored individualnih obaveza postoje individualne obaveze i mi u ovom trenutku procenjujemo da su nacionalna pitanja za srpski narod ugrožena, jer postoje pokušaji asimilacije dela srpskog naroda, jer je naš narod proteran sa prostora gde je vekovima živeo, jer danas postoje snažni pokušaji da nam se oduzme deo teritorije, jer postoje pokušaji da se izvrše revizija Dejtonskog sporazuma i uvek na štetu Republike Srpske. To je razlog za donošenje deklaracije kao jedan vid političkog akta, manifesta deklaracije, odgovora i poziva i priziva svih da se okupimo oko toga, bez obzira kojoj političkoj stranci pripadamo i da li i kako mislimo o određenim pitanjima. Da vas podsetim šta je predsednik koji je bio svakako daleko uspešniji od vas na čelu DS, Zoran Đinđić, rekao po pitanju države, Zoran Đinđić je upravo citirao Roberta Kenedija u onoj njegovoj čuvenoj rečenici – Ne pitaj šta država može da uradi za tebe, već šta ti možeš da uradiš za državu, a onda i dodao – A vidi šta možeš sam za sebe da uradiš. Da vi počnete od Đinđićevih citata i izjava, da se vratite sebi kao DS, verujem da ćete biti uspešniji svakako i politički korektniji i precizniji. Nema zloupotreba vojske, ima jačanja vojske i naših odbrambenih kapaciteta, a zloupotreba vojske je bila kada je vojska rasturana, ukidana i proglašavana kao nepotrebni trošak, a danas je vojska na ponos države i moramo još mnogo toga da radimo i ja bih skopčao tu temu sa svim temama o kojima pričamo upravo oko razvoja ekonomije pa i ovim ekonomskim prirodnim potencijalima koje imamo i koji nam donose veće mogućnosti za ulaganje i odbrambene snage naše države. Crkvu nismo zloupotrebili, crkvu sam spomenuo kao deo našeg narodnog miljea koji učestvuje u donošenju ove deklaracije, sa ponosom. Sportiste, pa prirodno je da ispratimo naše Olimpijce, uvek je to predsednik države radio, a kako se niste setili kada je Boris Tadić iz Pekinga mahao zastavom sa tribina, ushićeno i tada je to bio pravi primer patriotizma kako jedan predsednik Republike navija za svoje olimpijce, i to nije bila zloupotreba sportista, to je valjda prirodan proces, a kada predsednik Republike danas preda nacionalnu, državnu zastavu sportistima koji idu na Olimpijadu da predstavljaju državu Srbiju i sebe, to je zloupotreba sportista. A i oko litijuma, postavite prvo vama samima pitanje, otkud Rio Tinto u Srbiji i ko ga je doveo i ko mu je davao sva prava, pa to počnete kao pravi učenik od početka, od prvog razreda osnovne škole, ne možete odmah da idete na fakultet. Morate da krenete od hronologije i činjenica koje su nesporne i koje su vrlo jasne i pokazuju da ta kompanija, šta god mislili o njoj, ovde pravno egzistira već 23. godine, 20 godina svakako. Oko zaduživanja, da ne mora i Siniša da se javlja, naša ukupna zaduženost je ispod 50% BDP-a, kao što je rekao i prvi potpredsednik Vlade ministar finansija, a ova zaduživanja, mislim da su, pre svega, korisna za građane Srbije, koje ste vi, tobože, zabrinuto spomenuli u prvom delu izlaganja, jer ja mislim da je u interesu Srbije da se nastavi projekat „Čista Srbija“, da se rade dalje kanalizacioni slivovi, vodovi, da se rešavaju prečistači otpadnih voda, da se na pravi način tretira komunalni otpad i deponije, ono što sve što nismo do sada znali da piše u „Čistoj Srbiji“. Morate da čitate. Morate da čitate, ali možete i da se javite za reč pa da diskutujete. Vi kada pričate, ja pažljivo ćutim i pažljivo vas slušam. Nema mnogo uvek da se čuje pametnog, ali vas slušam i zapisujem to što govorite, bez ikakvog dobacivanja, grimasa i bilo kakvog drugog neartikulisanog ponašanja, jer pokazujem poštovanje prema domu i prema narodu koji vas je birao, prema građanima koji su vas birali. Mislim da je korisno za građane Srbije da završimo brzu saobraćajnicu od Šapca do Loznice. Ne znam gde ste tu našli vezu sa rudnim i mineralnim bogatstvima, jer je to davno definisano i to je odličan projekat. Mislim da je veoma važno da ulažemo u sportske objekte i da generalno razvoj EXPO, pa i Nacionalnog stadiona u okviru toga je odličan projekat i da će to dovesti do boljeg brendiranja i pozcioniranja Srbije i mogućnosti da Srbija organizuje najveći i najprestižnije sportska takmičenja i ne samo sportska takmičenja. Svakako, mislim da je veoma važno za Šumadiju i Kragujevac da uradimo obilaznicu oko Kragujevca. Ne vidim kakva je zloupotreba zaduživanja kada to sve države rade u svetu i Evropi da koriste kreditne linije za finansiranje velikih projekata i ne opterećujući svoj budžet i vodeći računa o ukupnom javnom dugu? Tako se ponaša odgovorna država, a slobodna sredstva plasira za druge projekte i za druge stvari. Tako se vodi dobro balansirani budžet. Mi ćemo vrlo brzo pred vas izaći sa predlogom rebalansa, a onda isto vrlo brzo u kratkom roku i Predlogom zakona o budžetu za 2025. godinu. Još nešto, i završavam sa time, spomenuli ste potpunu neistinu, evo ja koristim termin neistina, da je u Srbiji zatraženo 50 hiljada radnih dozvola za odlazak iz Srbije. Ne, nego je zatraženo 50 hiljada dozvola za dolazak stranaca u Srbiju da rade. Vi ste pobrkali termine. Da li nam to treba ili ne treba, tržište diktira. Očigledno da nam treba. Šrilanka ili koja god država, ja ne vređam nijednu državu, nijedan narod, nijednu naciju, očigledno da hoće da dođu da rade u Srbiji i očigledno je da nam treba radne snage. To znači, pod jedan, da imamo više posla, pod dva, da imamo više investicija i, pod tri, da i mi moramo malo više da se fokusiramo na određene smerove, profile zanimanja da bi bili konkurentniji. Da li smo se svi kao Evropski kontinent malo više razmazili ili nismo, to nek zaključi svako od nas. Da završim, još jednom, pogledajte vi šta je Zoran Đinđić govorio o državi i o građanima i njihovom odnosu prema državi. Hvala vam lepo. 

ANA BRNABIĆ: Hvala vam, predsedniče Vlade. Pravo na repliku, narodni poslanik Zoran Lutovac. Izvolite. 

ZORAN LUTOVAC: Dakle, što se tiče Zorana Đinđića, ja sam mu bio politički savetnik, samo da podsetim gospodina Vučevića, od 1996. godine. Dakle, to je pod broj jedan. Pod broj dva, što se tiče deklaracije, nećemo glasati za deklaraciju, a navešću vam razlog - zato što je deklaracija notorna zloupotreba nacionalnih simbola i nacionalnog osećanja ovog naroda kako bi se prekrile neke stvari o kojima ne želite da pričate ni ovde u parlamentu, ni u društvu i to je jedna stvar koja je notorna. Dakle, ovde se zloupotrebljava i zastava i simboli i donose deklaracije. Sve što piše u deklaraciji imamo i u zakonima, imamo i u Ustavu. Kako ćemo najbolje zaštiti naše građane i ovde i van, one koji baštine srpski identitet? Pa, tako što ćemo imati uređenu državu, vladavinu prava, nezavisno sudstvo, samostalno tužilaštvo, tako što ćemo imati profesionalnu policiju, tako što ćemo imati zaštitu ljudskih prava, tako što ćemo imati slobodne i poštene izbore. Takva Srbija, uređena Srbija je najbolji garant za sve ono što ste napisali u Deklaraciji. Jedno pričate, a drugo radite. To nije dobro ni za građane u Srbiji, ni za one koji baštine srpski identitet van Srbije. Samo jaka, demokratska Srbija, uređena Srbija jeste garant zaštite srpskog identiteta gde god da žive. Prema tome, to je ključna stvar. Na kraju, mislim da stalno pozivanje na to šta je bilo ranije… Pa, ljudi, vi ste došli na vlast zato što ste rekli da ćete drugačije i onda kada ste došli na vlast – pa, radimo isto tako zato što su oni pre nas tako radili. Ajde malo preispitajte se… Samo što je to još deset puta gore. Na kraju samo da vas zamolim da se ovakve stvari, ovakva zloupotreba nacionalnih simbola i nacionalnih osećanja više ne rade, nego da se bavimo u ovom parlamentu suštinskim, životnim stvarima. Hvala vam. 

ANA BRNABIĆ: Reč ima ministar Aleksandar Martinović. Izvolite. 

ALEKSANDAR MARTINOVIĆ: Zahvaljujem se, gospođo Brnabić. Nadovezao bih se na izlaganje predsednika Vlade gospodina Vučevića i, ako mi dozvolite, podsetio bih političkog savetnika, kako je sam sebe nazvao, Zorana Đinđića na nekoliko Đinđićević rečenica koje se odnose na srpsko nacionalno pitanje. Nakon što je hrvatska vojska izvršila zloglasnu operaciju „Bljesak“, Zoran Đinđić je za jedan dnevni list izjavio sledeće: „Nama nije cilj da se borimo za teritoriju, za Knin, ali ako neko bude hteo da osvoji Knin bombardovanjem civila, onda Jugoslavija mora da to spreči i stane u odbranu svog naroda. Ako Amerikanci mogu iz vazduha da intervenišu, iako nemaju trupe na zemlji, zašto to ne bismo mogli mi, čiji narod ratuje za svoj opstanak? Ako naša vojska to ne može, onda treba postaviti pitanje kakva je to vojska.“ Nastavlja, gospodine savetniče, Đinđić dalje: „Ako naša vojska sa svojih 100 ili 200 migova ne može da izbombarduje hrvatsku artiljeriju koja puca na srpske izbeglice, onda se treba upitati šta ćemo da radimo sutra ako Albanija postavi ultimatum za Kosovo. Hoće li onda Bora Jović da kaže da mi moramo da pregovaramo jer je Albanija suviše jaka da bismo mogli sa njom da ratujemo?“ Još jedno podsećanje za gospodina savetnika. Znate, dame i gospodo narodni poslanici, oni su i pre nego što je u Generalnoj skupštini na jedvite jade, doduše, i na silu i na pritisak izglasana ova bedna i sramotna Rezolucija o Srebrenici, oni su takvu istu rezoluciju, možda čak i goru, predložili ovde u Narodnoj skupštini. Evo šta je, gospodine savetniče, u svom pismu generalu Ratku Mladiću napisao čovek koga ste vi navodno savetovali. Kaže: „Poštovani gospodine generale, u ime svih članova DS i u svoje lično ime svim vojnicima, podoficirima, oficirima i vama lično čestitam Dan vojske Republike Srpske. Vojska Republike Srpske, nastala u ratu za slobodu, je primer kako jedna mala, ali narodna vojska, može uspešno sačuvati državu i zaštiti narod. Bez obzira na mirovne pregovore, čiji uspeh svi želimo, nama je potrebna snažna vojska kako bi druga strana odustala od namere da nastavi rat. Nadam se da će srpski narod, kao i Vojska Republike Srpske, već sledeći Vidovdan dočekati u miru sa poštovanjem, predsednik DS doktor Zoran Đinđić.“ Samo još jedno malo podsećanje gospodina političkog savetnika na avgust mesec 1995. godine, kada je Hrvatska izvršila zločinačku operaciju „Oluja“. Tih dana su se zajednički oglasili, evo, ja to imam, čuvam u svom telefonu, zajednički su se oglasili gradski odbori u Novom Sadu Srpske demokratske stranke srpskih zemalja, Srpske Radikalne stranke, DSS, ali i DS, dakle, iste one DS kojoj sada stoji na čelu gospodin politički savetnik. Evo šta se kaže u tom dokumentu, u tom proglasu: „Srpski narode srpske Atine, ustaške vlasti iz Zagreba su ponovile agresiju na Republiku Srpsku Krajinu. Ponovo se zauzima srpska teritorija, ubija srpska nejač i nemoćni, skrnave srpske svetinje. Srpski narode srpske Atine, probudi se iz sna jugoslovenstva u koji te vode ne Srbi i srpske izdajice, sruši granicu na Drini i okreni se svojoj braći koja ponovo kravare braneći srpsku zemlju i najveći srpski grad pod zemljom, Jasenovac.“ Vi, gospodine politički savetniče, evo posle ovih samo nekoliko citata u 2024. godini kažete da nećete da glasate za deklaraciju kojom se afirmiše sloga i jedinstvo srpskog naroda, bez obzira na to gde Srbi žive. Zapitajte se, gospodine politički savetniče, šta bi vam da je živ, na ovo što ste maločas rekli, rekao čovek koga ste navodno politički savetovali. 

ANA BRNABIĆ: Izvolite, po Poslovniku. Obrisala sam listu, tako da znate, ko hoće da se prijavi, da se prijavi ponovo. Izvolite. 

ĐORĐE STANKOVIĆ: Hvala puno. Reklamiram povredu Poslovnika člana 106. Mislim da smo malo skrenuli sa teme. 

ANA BRNABIĆ: Izvinite, nisam čula koji član? 

ĐORĐE STANKOVIĆ: Član 106. Mislim da smo malo skrenuli sa teme. Mislim da smo dobro krenuli kada je i cela ova rasprava počela, ali onda smo skrenuli i počeli da citiramo Zorana Đinđića. Ja se izvinjavam, moram samo malo da ispravim premijera, pošto je pogrešno parafrazirao Đinđićev citat. Između ostalog, je rekao da je i Bobi Kenedi to rekao, ne, rekao je Džek Kenedi. Inače, takođe, parafraza koju je Zoran Đinđić rekao, a vezana je da treba da vidimo šta mi možemo da uradimo za našu državu, a pre svega za sebe, ja verujem da je ova vlast najviše uradila za sebe, a vrlo malo za ovu državu, tako da ne citirajte Zorana Đinđića, molim vas. To je to. Hvala puno. 

ANA BRNABIĆ: Dobro. Gospodine Lutovac, vi sada ponovo, po kom osnovu? 

ZORAN LUTOVAC: Pominje Đinđića i mene.

ANA BRNABIĆ: Da nam saopštite da ste promenili mišljenje? Izvolite. 

ZORAN LUTOVAC: Vrlo kratko. Ne pada mi na pamet da sa radikalima i neoradikalima raspravljam o Zoranu Đinđiću. Sve što je imao da kaže o vama, on je rekao. Ovim završavam polemiku o Zoranu Đinđiću. Hvala. 

ANA BRNABIĆ: Dobro. Hajde sada da pređemo na potvrđivanje mandata narodnom poslaniku. Pošto su se stekli uslovi, predlažem da konstatujemo potvrđivanje mandata narodnim poslanicima u Narodnoj skupštini za upražnjena poslanička mesta, kako bismo omogućili njihovo učešće u radu Narodne skupštine. Uručeno vam je Rešenje RIK o dodeli mandata narodnim poslanicima radi popune upražnjenih poslaničkih mesta u Narodnoj skupštini, kao i izveštaj Odbora za administrativno-budžetska i mandatno-imunitetska pitanja Narodne skupštine, koji je utvrdio da su se stekli uslovi za potvrđivanje mandata narodnim poslanicima, sa predlogom da Narodna skupština konstatuje potvrđivanje mandata narodnim poslanicima. Na osnovu Rešenja RIK i Izveštaja i predloga Odbora za administrativno-budžetska i mandatno-imunitetska pitanja Narodne skupštine, konstatujem potvrđivanje mandata narodnim poslanicima Vesni Stanković, Zdravku Mladenoviću i Sabiri Hadžiavdić. Čestitam narodnim poslanicima na izboru i molim da se pripreme za polaganje zakletve. Zakletvu će položiti i narodni poslanik Aleksandra Tomić, kojoj je mandat potvrđen ranije danas na sednici. Poštovani narodni poslanici, molim vas da saglasno članu 17. Zakona o Narodnoj skupštini, pristupite polaganju zakletve. "ZAKLINJEM SE DA ĆU DUŽNOST NARODNOG POSLANIKA OBAVLJATI PREDANO, POŠTENO, SAVESNO I VERNO USTAVU, BRANITI LJUDSKA I MANJINSKA PRAVA I GRAĐANSKE SLOBODE I PO NAJBOLJEM ZNANJU I UMEĆU SLUŽITI GRAĐANIMA SRBIJE, ISTINI I PRAVDI." Molim narodne poslanike da pristupe potpisivanju teksta zakletve. Dozvolite mi da vam u ime Narodne skupštine i u svoje ime čestitam na izboru za narodne poslanike i poželim uspešan rad u ovom mandatnom periodu. Hvala vam. Da li ima još neka povreda Poslovnika? Reč ima Dejan Bulatović. 

DEJAN BULATOVIĆ: Poštovana predsedavajuća, poštovani predsedniče Vlade i članovi kabineta predsednika Vlade, ministri, poštovani narodni poslanici i narodne poslanice, građani Republike Srbije, malopre smo poveli debatu i pričali smo o vremenima Zorana Đinđića, o moralu, o etici. 

ANA BRNABIĆ: Izvinjavam se, koji član Poslovnika? 

DEJAN BULATOVIĆ: Član 109. sam rekao. Ja bih hteo da pitam Željka Veselinovića, gospodine Veselinoviću, kada pričamo o moralu, šta sedite vi tu u klupama Stranke slobode i pravde? Sedite u klupama kapitaliste, a vi ste predsednik sindikata. Koliko članova tog poslaničkog kluba je član vašeg sindikata? Kako vi, gospodine Veselinoviću, gledate na ispitivanje cele priče o litijumu? Kakav je vaš stav o litijumu? Kako vi gledate na mogućnost zapošljavanja ljudi? Naravno, pod uslovom da se zaštita životne sredine na prvom mestu gleda i videli ste kako predsednik Republike o tome govori. Dakle, potpuna primena zaštite životne sredine i zapošljavamo toliko hiljada ljudi. Kako gledate na to? Kako gledate na Svesrpski sabor? Da li je to problematično za vas, gospodine Veselinoviću? Ja vas znam kao poštenog čoveka, vi ste čovek sa izrazitim moralom. Odgovorite mi, otkrijte se, izađite iz suknje Marinike Tepić. Nemojte da se krijete stalno iza suknje Marinike Tepić, kažite otvoreno o nacionalnim interesima, šta kažete o tome svemu? Otvoreno reci. Evo vam prilika za debatu, izvolite. Hvala vam. 

ANA BRNABIĆ: Ovo nije bila povreda Poslovnika tako da oduzimam vreme od poslaničke grupe. Reč ima narodni poslanik Željko Veselinović. Izvolite. 

ŽELJKO VESELINOVIĆ: Zahvaljujem, predsednice. Gospodine Bulatoviću, ja vam se pre svega zahvaljujem na komplimentu zato što tim rečima što ste rekli da sam častan i moralan čovek, ja se izuzetno ponosim time i hvala vam na tome. To je, da kažem, verovatno činjenica takva. Kada govorimo o časnim i nečasnim ljudima, časnih i nečasnih ljudi verovatno ima svuda u svakoj sferi života, u politici, u sportu, u kulturi, imamo ih i kod mene u sindikatu, verovatno i ovde sa ove strane ima časnih i nečasnih ljudi, verovatno i sa te druge strane ima isto tako časnih i nečasnih ljudi. Za mene je važno kakav je ko čovek, da li je dobar čovek ili loš čovek, ne gledam ko je koje, da kažem, nacije, vere, političke pripadnosti, boje kože itd. Što se tiče litijuma, što kažete, ja sam jutros na sednici za privredu rekao da ja o litijumu ne znam apsolutno ništa, kao uostalom i 99% ljudi u ovoj sali isto kao i ja o litijumu apsolutno ne znaju ništa. Ja sam i rekao i tražim da treba posebna sednica na kojoj bi se govorilo o litijumu, da treba javna rasprava na kojoj bi se govorilo o litijumu, ali ne da o tome govore političari, nego da govore eksperti, da govore stručnjaci. Ja svakako, kao neko ko se bavi sindikatom, radnim odnosima, radnim pravom, jesam za otvaranje novih radnih mesta, apsolutno, ali za otvaranje kvalitetnih radnih mesta, za otvaranje radnih mesta gde će ljudi imati pristojne plate i gde će imati pristojne uslove, to je ono za šta se ja borim. Tako da litijum nije moja tema i ja o tome ne želim da se izjašnjavam i ne želim da pričam ni loše ni dobro do onog trenutka dok neki stručni ljudi ne izađu i ne kažu šta to nama donosi, šta to nama odnosi, zato što smatram da ni balerine, ni pevači, ni glumci nemaju pravo da govore o tome, jer ne znaju o tome ništa kao ni ja, ali isto tako nemaju pravo ni plaćeni lobisti da pričaju o tome da li je to dobro ili nije. Tako da sa te strane, ja sam uvek otvoren za neku raspravu, uvek sam otvoren za dijalog i smatram i uveren sam da samo stručni ljudi, kao što sam rekao profesori, nezavisni stručnjaci, ljudi koji se razumeju u te stvari, mogu da nam daju kvalitetne odgovore. Hvala. 

ANA BRNABIĆ: Idemo dalje. Reč ima narodni poslanik Đorđe Komlenski. Izvolite. 

ĐORĐE KOMLENSKI: Zahvaljujem, predsedniče Skupštine, gospođo Brnabić. Drugarice i drugovi, dame i gospodo, iako je impozantan broj tačaka dnevnog reda koje su interesantne i teško da bih u nekoj drugoj situaciji propustio priliku da govorim o Sporazumu sa Kubom, znajući koliko Kubancima, kao i nama 90-ih godina, svaka topla reč i podrška znači, koliko samo kurs dinara koji je stabilan u prethodnih dvanaest godina govori i o tome da imamo sposobnog guvernera Narodne banke Srbije, ipak ću se zadržati kao član Parlamentarnog foruma i predstavnik ovog parlamenta u njemu, Parlamentarnog foruma Republike Srbije i Republike Srpske, smatrajući da je Deklaracija o zaštiti nacionalnih i političkih prava i zajedničkoj budućnosti srpskog naroda nešto što je danas ipak iznad svega. Imao sam priliku i čast da prvo učestvujem na Konstitutivnoj sednici Foruma, a potom da neposredno budemo i gosti na sednici parlamenta Republike Srpske kada je govoreno i kada se glasalo o ovoj Deklaraciji. Moram da priznam da je i tamo bilo onih kojima su otprilike isti sponzori, isti izvori finansiranja, isti nalogodavci, ali mnogo manji i bili su, čini mi se, malo vispreniji u pokušaju da temu anuliraju da je skrenu na pogrešan kolosek. Danas ovde, izuzev nekolicine uvaženih kolega, koje su govorile o Deklaracije, govori se o tački dnevnog reda koja nije uopšte na dnevnom redu. Znači, govorimo o nečemu što nije predmet današnje diskusije. Naravno, i ja, kao i svi drugi, očekujem da će se o tome govoriti, ali pod jasnim uslovima, sa jasnim pokazateljima, sa prethodno dobro pripremljenim podacima. Ono što me je posebno ohrabrilo jeste činjenica da, kada je u pitanju Deklaracija, se na jedan vrlo racionalan, stabilan, razuman način govorilo u parlamentu Republike Srpske, bez euforije i uz svo uvažavanje i poštovanje drugih naroda koji žive na teritoriji Republike Srpske. U Parlamentarnom forumu, kao predstavnici, nalaze se i predstavnik hrvatskog i predstavnik bošnjačkog naroda i nisam čuo ni jednu primedbu, ni pritužbu na usvajanje Deklaracije, niti migom, niti rečju, niti time da oni na bilo koji način od ove Deklaracije imaju nekakav strah. Bilo bi jako dobro, što se mogu složiti sa nekim svojim prethodnicima da je neko davno, davno napisao nešto, da li se zvalo deklaracija ili na bilo koji drugi način, na ovakav način vrlo jasno, precizno definisao probleme koje ima srpski narod i trasirao na vrlo jasan i upečatljiv način kako iz problema izaći. To što me posebno ohrabruje i današnja diskusija kolege Balinta Pastora, jer kada pripadnici manjinskih naroda jasno prepoznaju kvalitet nekog dokumenta, shvatajući da će njegovim usvajanjem, njegovim poštovanjem i njegovom realizacijom i njima zajedno sa nama biti mnogo bolje, a da je to tako pokazala je naša istorija. Od 1389. godine do današnjih dana srpski narod se nesebično zalagao za druge, trpeo, žrtvovao i, moramo reći, mnogo puta bio izneveren, prevaren, pa da ne kažem i ponižen. Iz tog razloga, da je ovako nešto postojalo mnogo ranije bilo bi mnogo bolje, ali bolje ikada nego nikada. Do ove Deklaracije smo mogli da dođemo danas posle 12 godina od kada je SNS, predvođena Aleksandrom Vučićem, preuzela odgovornost za Republiku Srbiju upravo zato što su se stekli uslovi da se na jedan stabilan način o ovome može govoriti i projektovati. Znate, samo onaj ko je dovoljno siguran u sebe, ko apsolutno zna sve svoje snage, moći, bez potcenjivanja, bez precenjivanja, može da predloži ovakav dokument. Danas je to parlament Republike Srbije i parlament Republike Srpske, kao zajednički dokument dva jako važna organa, dve srpske države, dva Pijemonta oko kojih treba da se okupimo i da nastavimo tom trasom. Ono što je posebno važno i verujem da su to mnogi primetili jeste činjenica da se ovom Deklaracijom ukidaju i brišu sve deobe po verskoj pripadnosti srpskog naroda. Ovim ne možemo ispraviti sve one greške kroz istoriju koje su nas skupo koštale, čak i gubitka našeg naroda, ali ovim ujedno odajemo priznanje i Meši Selimoviću, i Milutinu Milankoviću, i Ivi Andriću i kažemo da se Srbi više nikada neće deliti po verskoj pripadnosti, bilo da su pravoslavci, katolici, islamske veroispovesti ili ateisti, kao što sam ja. Ko je imao hrabrosti do li mi ovde u ovom parlamentu i ova vlast da kroz nacionalnu strategiju garantuju celovitost Republike Srpske i njenu bezbednost? To može samo država koja apsolutno zna svoju poziciju u međunarodnom okruženju, u bliskom okruženju i koja zna svoju ekonomsku snagu. Prvi put u istoriji, istoriji srpskog naroda dve države, dve najviše državne institucije, ne istoričari, ne filozofi, ne pisci, ne stranke, pojedinci, udruženja, usvajaju ovu deklaraciju jasno definišući sve probleme koje imamo kao narod i trasirajući put kako da se prevaziđe. Ispada kada pogledamo odnos drugih prema ovome da u ranijih 20 vekova, pa ni u 21. veku samo Srbi nisu imali pravo na ujedinjenje. Ujedinili se čak i Nemci, gubitnici u dva svetska rata, a mi koji smo uvek bili na pravoj strani istorije ispada da nemamo ta prava. Imamo mi pravo i hoćemo da zajednički donosimo odluke koje su bitne za sav srpski narod, bitne za njegovu budućnost gde god Srbi živeli. To jeste srpski svet za koji se bori Pokret socijalista i to jeste upravo ona ideja o kojoj je govorio Aleksandar Vulin i koji smo mi zastupali. Ne može niko reći, nažalost, danas da i general Žukov nije bio u pravu kad je rekao da nama, on je mislio na Ruse, ali ja podrazumevam da se odnosi na nas Srbe, kao deklarisane antifašiste i pobednike u Drugom srpskom ratu nikada neće oprostiti što smo oslobodili Evropu od nacizma. Uostalom, praštali oni ili ne praštali, mislili šta mislili, radili šta god radili, dovoljno smo moćni, dobro smo sposobni, ova deklaracija dokazuje da smo dovoljno i sazreli posle svih ovih vekova i kažemo vam s poštovanjem i sigurnošću ujedinjenje je počelo i ništa ga više nikada ne može zaustaviti. Hvala. 

ANA BRNABIĆ: Hvala. Reč ima narodni poslanik Risto Kostov. Izvolite. 

RISTO KOSTOV: Obraćam se kao ovlašćeni predstavnik Poslaničke grupe PUPS-a, Solidarnost i pravda. Poštovana predsednice Skupštine Srbije gospođo Brnabić, uvaženi predsedniče Vlade, gospodine Vučeviću, potpredsednici Vlade, članovi Vlade, dame i gospodo narodni poslanici, predstavnici nacionalnih institucija, uvaženi građani Srbije, kada bi se kojim slučajem u ovoj sali danas ili u Srbiji uopšte na bilo kom mestu pojavio neki novi Dositelj Obradović sa tim svojim originalnim idejama, a ne bi sigurno pisao svečanu pesmu „Vostani Serbije“, jer Srbija više ne spava, ona je probuđena, ona je svakim danom sve lepša i ekonomski jača. Iz ponuđenog, veoma opsežnog dnevnog reda današnje sednice Skupštine Srbije, sasvim razumljivo osvrnuću se pre svega na Deklaraciju o zaštiti nacionalnih i političkih prava i zajedničke budućnosti srpskog naroda. Reč je u suštini o istorijski važnom političkom i ekonomskom dogovoru koji poziva na saradnju i zajedničku akciju srpskog naroda u svim oblastima javnog, političkog, ekonomskog i kulturnog života. Osnovne poruke deklaracije sasvim su u skladu sa aktuelnom spoljnom politikom aktivne miroljubive koegzistencije koju vode Republika Srbija i predsednik Srbije Aleksandar Vučić. Kada pažljivo pročitamo i proučimo tekst deklaracije nesumnjivo ćemo utvrditi da je ona civilizacijski primerena i da nije usmerena ni protiv koga. Deklaracija u čijoj osnovi je saradnja sa svim Srbima u regionu, pre svega, je istorijska potvrda nacionalne svesti srpskog naroda koji je u prošlosti uvek bio na pravoj pravednoj strani. Imajući u vidu geopolitičku nestabilnost u svetu i regionu, kao i da se celokupna međunarodna politika nalazi u dinamici velikih promena i previranja, usvajanje ove deklaracije danas u Domu Narodne skupštine Republike Srbije, ima svoj jedini cilj, a to je očuvanje mira, stabilnosti, nacionalnog, kulturnog i verskog identiteta srpskog naroda. Deklaracija otvara mogućnost uspostavljanja konkretne saradnje kroz realizaciju zajedničkih programa od najveće važnosti za život građana Republike Srbije i Republike Srpske. Napadi na deklaraciju iz okruženja su neosnovani, najčešće ostrašćeni, bez želje da se shvati suština same deklaracije, a Rezolucija o Srebrenici je očigledno bila instrumentalizacija nataloženog nezadovoljstva i isfrustriranosti zbog evidentnog prestiža ekonomskog i sveukupnog jačanja Republike Srbije u svetu. Srpski narod je kroz istoriju podnosio mnoge žrtve, a sve sa jednim ciljem da sačuva svoj teritorijalni integritet i suverenitet samostalne i nezavisne države. PUPS, Partija ujedinjenih penzionera, poljoprivrednika i proletera Srbije, Solidarnost i pravda, posebno podržava delove deklaracije koja u svom fokusu imaju našu južnu pokrajinu, KiM, pri čemu i dalje stojimo na stanovištu da je prioritet formiranje zajednice srpskih opština, naglašavajući da je to neotuđivi deo Republike Srbije. Suverenitet i teritorijalni integritet su jedino prihvatljiv princip, a aktivna miroljubiva koegzistencija je način delovanja. PUPS, Solidarnost i pravda uvek podržavaju i podržavaće sve međudržavne ugovore koji vode ka ekonomskom napretku Srbije. Posebno nas obraduje otvaranje fabrika, novih radnih mesta koji direktno utiču na punjenje državne kase i izdvajanje u Republički fond penzijskog i invalidskog osiguranja. Radnik dobija novo radno mesto sa pristojnom zaradom, a penzioner može da očekuje da penzije i ubuduće budu redovne i sigurne i da prate plate. Taj stav ima puno opravdanje, a posebno posle najnovije najave povećanja penzije za najmanje 10%. Zato nas iz PUPS-a raduje činjenica je da priliv stranih direktnih investicija prošle 2023. godine dostigao 4,5 milijardi evra i čuli smo danas u diskusiji jednu lepu vest da je otvorena nova fabrika. Takođe podržavamo saradnju i podsticaje koji jačaju naš vojno bezbednosni sistem. Kratak osvrt na rezultate poslovanja Narodne banke Srbije. Oni su nesporni pokazatelj ekonomskog napretka Srbije. Guvernerka Narodne banke Srbije, gospođa Jorgovanka Tabaković, sa svojim saradnicima je posao odradila veoma dobro. Kurs dinara je stabilan, a štednja građana rekordna. U skladu sa tim poslanička grupa PUPS, Solidarnost i pravde će podržati njen ponovni izbor na mesto guvernera Narodne banke. Takođe podržavamo i rad nezavisnih institucija kao što su Državna revizorska institucija i Fiskalni savet. Poslanička grupa PUPS-a, Partija ujedinjenih penzionera, poljoprivrednika i proletera Srbije, Solidarnost i pravda u danu za glasanje podržaće sve predložene odluke, predloge zakona, kao i izveštaje o radu i dati svoj puno doprinos u njihovoj realizaciji. U ime PUPS-a, Solidarnost i pravda sve ovo danas je izgovorio jedan iskren i od srca jedan Makedonac. Hvala vam lepo. 

MARINA RAGUŠ: Hvala gospodine Kostov. Sledeći prijavljeni u sistemu je gospodin Siniša Ljepojević, Mi glas iz naroda. Izvolite. 

SINIŠA LJEPOJEVIĆ: Hvala. Poštovane kolege poslanici, izabrani predstavnici građana Srbije, očigledno je da je deklaracija, u javnosti poznatija kao Deklaracija o srpskom jedinstvu, izazvala veliko interesovanje, ali istovremeno dosta različita tumačenja, što je u osnovi na neki način očekivano kada je reč ovakvim dokumentima. Zbog toga mi je jako žao što je deklaracija degradirana u današnjem dnevnom redu jer je postala samo jedna tačka od 60 tačaka i ona sa njima u suštini nema nikakve veze. I dosadašnji tok ove rasprave pokazalo je koliko se lutalo, gde je praktično vrlo malo u osnovi govoreno o samoj deklaraciji. Poslanički klub pokreta „Mi – Glas iz naroda“, odmah da kažem na početku, daje punu podršku ovo deklaraciji, jer smatra da nezavisno od onoga ko je na vlasti u srpskim zemljama, da je to jedan dokument koji ostaje, koji se bavi suštinskim stvarima srpskog jedinstva i koji obavezuje iznad svega sve one koji će nekada biti na vlasti u srpskim zemljama. U deklaraciji su nosioci srpskog jedinstva Republika Srbija i Republika Srpska, ali za mene tu spadaju i svi Srbi koji bilo gde žive, ne samo po Evropi ili u nekim drugim zemljama, nego i u zemljama bivše Jugoslavije. Danas sam bio vrlo neprijatno iznenađen kad sam na naslovnoj strani „Politike“ pročitao naslov „Srbi ulaze u Vladu Crne Gore“. Molim vas, kako to da Srbi Marsovci ulaze u Vladu jedne srpske zemlje? U tom smislu, očekujem daleko veće razumevanje i promene koje bi ova deklaracija mogla sa sobom da donese. Jedinstvo ili jedinstvenost svakog naroda, kako je to istorija pokazala, pa tako i srpska, jedan od osnovnih uslova opstanka svakog naroda i energije njegovog napretka. Osećaj jedinstva i pripadnosti budi ogromnu energiju u svakom narodu i daje snagu za njegov dalji razvoj, ne samo opstanak, nego i za razvoj. Srpski narod je u celini ponovo suočen sa velikim istorijskim izazovima i institucionalizacija njegovog jedinstva, što ja vidim ovu deklaraciju, uslov je svih uslova suočavanja sa tim izazovima, koji u nekim trenucima izgledaju i kao sudbinski. Naravno, ovde nije reč o jednoumlju, nego i institucionalizaciji osnovnih nacionalnih i državnih interesa srpskog naroda, kao i onih koji sa Srbima i srpskim narodom žive i to je osnova, kako ja vidim, koja ne zavisi od vlasti srpskih država u datom trenutku, nego je deklaracija i formalna osnova odbrane i ostvarenja interesa srpskog naroda. Moram da kažem, sam tekst deklaracije i njena formulacija ponekad sugerišu na dnevnopolitičke interese i autore njene, tako da ostavlja mnogo prostora za različita tumačenja, a sam tekst takođe ponekad ostavlja utisak kontroverznih stavova i stvaraju prostor tumačenjima koja baš i nisu u duhu osnovnih srpskih interesa. U tom smislu bih naveo nekoliko primera. Ali pre toga da kažem da kada se čita deklaracija, nekako nejasno je i nedostaje koji je to mehanizam ostvarenja ciljeva deklaracije i kako obezbediti to ostvarenje. Predviđen je nacionalni savet koji bi, utisak je, trebalo da operativno sprovodi zacrtanu deklaraciju, ali kako i u kojem kapacitetu, ostaje nejasno, barem meni. Ali istovremeno kada je reč o Republici Srpskoj, jako je važno da se Srbija još jednom u ovom dokumentu zvanično i javno obavezala na dosledno poštovanje osnovnog Dejtonskog sporazuma, koji je garancija postojanja Republike Srpske i njenih nadležnosti. Kada je reč o nekim detaljima na koje imam neke primedbe, u tački 25. je za mene jedna neadekvatna formulacija, koja kaže da je postojanje visokog predstavnika bez podrške Saveta bezbednosti Ujedinjenih nacija neprimereno. To je izuzetno neadekvatna formulacija i mislim da to nije neprimereno, to je jednostavno nemoguće jer je to kršenje uspostavljenog pravila, a ignorisanje tog pravila, kao što je slučaj sada u Bosni i Hercegovini, ruši pravni i politički poredak Bosne i Hercegovine, a tako i Republike Srpske. Tačka 27, mislim da je potrebna malo veća senzibilnost u formulaciji zvaničnog strateškog opredeljenja članstva u integraciji Evropske unije. Svedoci smo da je politika Brisela u velikoj meri protiv nacionalnih i državnih interesa srpskog naroda i, šta više, Evropska unija postaje i vodeći nosilac antisrpske politike Zapada. Drugim rečima, odbrana i očuvanje srpskih nacionalnih interesa, što je osnovni cilj ove deklaracije, praktično su nespojivi sa onim što danas Evropska unija radi prema Srbiji, Republici Srpskoj i srpskom narodu. U tom duhu, kao što piše u tački 14, neprimereno je, da se poslužim malo nezgrapnom rečju, najblaže rečeno, oslanjanje na Briselski sporazum u odbrani Kosova i Metohije, jer upravo tumačenje tog sporazuma od strane međunarodne zajednice pre svega otvorilo je mogućnost izgradnje državnosti Kosova i Metohije i otcepljenje od Srbije. U tački 17. ukazuje se na potrebu celovitog rada na rasvetljavanju svega onoga što se dešavalo pre svega tokom ratova u bivšoj Jugoslaviji 90-ih godina prošlog veka. Iskoristio bih ovu priliku da u tom smislu podsetim na iskustvo Španije, koja je u svom građanskom ratu formirala jedan državni institut koji se već dugo bavi činjenicama, a ne dnevnopolitičkim mahinacijama u medijima, čime se u Španiji obezbeđuje i čuva istorijsko pamćenje na osnovu činjenica, a ne medijskih i političkih manipulacija. Po mom mišljenju, bilo bi korisno razmisliti o tom iskustvu Španije. Takođe, vrlo je važno što se jedan dosta veliki prostor u deklaraciji posvećuje čuvanju istorijskog sećanja srpskog naroda i čuvanju spomenika srpske istorije, ali bih takođe ovu priliku iskoristio da tu dodam i Kajmakčalan, koji je neizbrisiv trag srpskog junaštva i odlučnosti borbe za slobodu. Kad već o tome govorim, predložio bih takođe da srpske zemlje razmisle da stupe u kontakt sa vlastima Grčke i isfinansiraju put do crkve na Kajmakčalanu. To je svega oko dva kilometra puta, jer je Grčka napravila do ta dva kilometra dobar asfaltni put za potrebe lokalnog skijaškog centra. U odbrani srpskih interesa, pogotovo u današnje vreme ogromnih promena, tektonskih promena u svetu, neophodna je, naravno, i pomoć prijatelja, i to deklaracija priznaje, ali nije jasno koji su to prijatelji, iako su dosadašnji izazovi jasno pokazali ko su ti prijatelji na koje srpski narod može da računa. Srpski narod, spletom istorijskih okolnosti, živi u nekoliko država, nastanjen na tlu bivše Jugoslavije, a i ogromna je dijaspora širom sveta. Preko tri miliona Srba živi u svetu, pa je utoliko veća važnost ove deklaracije, jer ona je ipak jedan najširi, ma šta ko misli o tome, iz mog iskustva, ona čini jedan dokument kao jedan najširi ambijent minimuma srpskog jedinstva i pripadnosti srpskom narodu. To je utoliko važnije jer današnje države u kojima žive Srbi imaju i svoje zasebne državne interese, što je potpuno razumljivo, a ponekad pod raznim uticajima ti različiti interesi prete očuvanju jedinstva srpskog naroda, pa je ova deklaracija ipak jedan dokument koji obavezuje sve one koji bilo kada budu vlasti, da je srpski nacionalni interes nedeljiv i da je uspostavljen jedan formalni najširi ambijent. I na kraju još jednom da ponovim da, i pored izvesnih manjkavosti u njenim formulacijama i u njenom sadržaju, pokret „Mi – Glas iz naroda“ daje punu podršku ovoj deklaraciji. Hvala. 

ANA BRNABIĆ: Hvala vam. Reč ima narodni poslanik Zdravko Ponoš. Izvolite. 

ZDRAVKO PONOŠ: Hvala. Poštovani narodni poslanici, članovi Vlade, za početak bio sam zatečen nastupom ministra poljoprivrede koji je govorio o stvarima koji nisu u njegovoj nadležnosti. Međutim, to je manje zbunjujuće, zbunjujuće što je citirao Zorana Đinđića, bilo bi mnogo primerenije da je citirao Vojislava Šešelja. Znam da je on imao jedan period kada se osećao kao … magarac pa nije znao da li da krene za Tomom Nikolićem ili Vojislavom Šešeljem, sve dok mu Vučić nije objasnio da je to sve isto. Za početak bih želeo da pitam gospođu Brnabić šta je razlog da tek danas 23. jula imamo ovu sednicu? Šta smo radili do sada? U šta su nam prošla dva i po meseca? Prilično smo izdangubili. Ja sam se gotovo zabrinuo šta je sa vama, da nije bilo „Pinka“ mislili bi da vam se nešto ne daj Bože desilo. Drugo pitanje, čemu uopšte služi kolegijum Narodne skupštine, ako se na njemu ne dogovaramo ni oko čega, ni oko toga kada će biti sednica? To sazivate na prepad. Ni oko dnevnog reda, verovatno su mogli da razgovaramo o tome da li smo mogli nešto ranije da uradimo. Zašto ovih 60 tačaka danas? Zar taj Kolegijum služi samo zato da probamo da se dogovorimo da se održe izbori. Zar to ne bi bilo svrha da imamo sastanke Kolegijuma da se dogovaramo oko načina rada? Evo, i ovoga momenta ne znamo koliko će ovo trajati, kako će se raditi? Pogledajte ovu situaciju, vi ste ovde vrh izvršne vlasti, mi smo vrh zakonodavne vlasti, naravno i vi gospođo Brnabić, ovde vi sedite sa nekim koka-kolama, sa kafama, kao da ste u kafani, samo čovek da očekuje kada će vam doneti prasetinu i ćevape. Kakvo je to ponašanje? Mi se vama obraćamo sa stojeći, vi nama sa sedeći, gospodo iz Vlade. Kakav je to način? Sledeća stvar kakav vam je ovo ćušpajz od dnevnog reda? Kako ste strpali ovih 60 tačaka stvari koje ne idu zajedno ni po oblastima koje pokrivaju, ni po značaju? Šta je bila ideja sa tom stvari? Kako ste uz Deklaraciju o zaštiti prava srpskog naroda strpali u vojnu saradnju sa Gabonom, Sao Tome i Principe? Da li je to podjednako važno? Da li moramo o toj saradnji sa Gabonom da razgovaramo 23. jula? Gde gori? To govori dosta o vašem razumevanju kako se štite nacionalni interesi srpskog naroda. Vama je deklaracija poslužila samo da ispunite obećanje dato stranim mentorima da ćete naterati Republiku Srpsku da ukine 9. januar kao dan Republike Srpske, o tome se u stvari radi. To je sramno, a još je sramnije što je Dodikova vlast na to pristala. Da li su ikada pomislili oni, a i vi ovde, kako na to gledaju udovice, deca koja nisu upamtila očeve u Republici Srpskoj, što se ukida dan koji je bio simbol te Republike Srpske. To piše u deklaraciji i pročitaću vam kako to piše. Piše da Svesrpski sabor smatra da je Sretenje 15. februara Dan državnosti Republike Srbije i Dan državnosti Republike Srpske, koji treba ujedinjeno i zajedno proslavljati. Srpski sabor očekuje da Republika Srpska nastavlja da obeležava 9. januar kao dan nastanka Republike Srpske. Onda u materijalu koji su mi juče dostavili piše propratno pismo iz Skupštine Republike Srpske, nešto se oni malo predomislili, ako ste primetili, pa kaže – da Narodna skupština Republike Srpske smatra da je Sretenje 15. februar potrebno definisati kao dan svesrpske državnosti. Pa, ne postoji svesrpska država. Znači nije dan Republike Srpske, ljudi su se predomislili nešto, a da treba i to obeležavati zajedno, a da 9. januar ostaje dan Republike Srpske. Šta će sada Republika Srbija? Hoće li ona imati svoj Dan državnosti 15. jer je on sada zauzet kao svesrpski dan državnosti. Kada ćemo mi da slavimo? Uostalom, kakav vam je to svesrpski sabor gde ste usvojili ovaj dokument. Tu nije bila zastupljena ni većina Srba iz Srbije, ni većina Srba iz Srpske, ni većina Srba iz regiona, ni većina Srba iz celog sveta. Ima nas hvala Bogu od Milokija do Tokija. Ovde ste bili samo vi iz dve, tri partije. I, kada kažete i svi Srbi, a bilo vas je koliko vas je bilo, da se niste malo precenili? Uostalom u ovih 49 tačaka, niste mogli da ubacite još jednu koja ima veze sa zaštitom interesa srpskog naroda. Gde vam je pravo na zdravu čovekovu okolinu? Da li je mogla da bude još jedna i 50 tačka, pa da zaokružite bar toliko da uradite. Uz ovu deklaraciju ste uspeli da strpate izbor guvernera i viceguvernera, odluko o davanju saglasnosti za finansijske planove REM i Komisije za hartiju od vrednosti, Izveštaj o radu Komisije za kontrolu državne pomoći za 2023. godinu, ali i Izveštaj o radu te iste Komisije, pazite sad za 2022. godinu, niste stigli do sada, pa sada na vanrednoj sednici u leto 2024. godine. Onda imate Izveštaj o radu Komisije za zaštitu prava u postupcima javnih nabavki, a znate za koji period? Od 1. januara 2022. do 31.12.2022. godine. Kako vas nije sramota? Niste stigli do sada? Znate, imate Izveštaj o radu Fiskalnog saveta, opet za koju godinu? Godinu 2022. Sada, ono što je verovatno suština dnevnog reda, predlozi zakona o zaduživanju kod Banka Intesa, OTP banke, Unikredit banke, Poštanske štedionice, Predlog zakona o potvrđivanju garancija na temu upravljanja distributivnom mrežom, to je opet neko uzimanje para, ovog puta od Dojče banke, Predlog zakona o izmenama Sporazuma o uzimanju nekih para od Emirata, Predlog zakona o uzimanju nekih para za EPS, Predlog zakona o uzimanju nekog zajma od Kineza. Ima li neka banka u Srbiji, jedne se sećam, kod koje se ne zadužujete u ovoj turi? Imali neko u svetu ko ima para da se ne zadužujete u ovoj turi sada? To vam je prirodno da ovo ide uz Deklaraciju o zaštiti prava srpskog naroda, guranje zemlje u dužničko ropstvo. Hajde da se ne lažemo, ceo ovaj ćušpajz od dnevnog reda i služi samo zato da prikrijete enormno zaduživanje Srbije. Zadužili ste zemlju za mesec dana tri milijarde evra. Tome služi ovo i da to prođe neprimećeno. Još par reči o oblasti koje su po vama prirodno povezane na Deklaraciju o zaštiti prava Srba, to je ova vojna saradnja sa Gabonom i sa Sao Tome i Prinsipe. Evo, zabrinuo sam se kako ovaj put niste stigli da ubacite i ovu saradnju sa Kraljevinom Esvatini, verovatno još uvek tražite na karti, a potpisali ste taj sporazum o saradnji. Čemu služi vojna saradnja sa zemljama koje ne možete na mapi da nađete, do koje morate tri puta da menjate avionski let? Pa, znamo čemu služi, navatavali ste glasove na brzinu za onu rezoluciju UN, glasove koji služe samo za domaću upotrebu, jer je cela ta priča služila samo za lokalne izbore 2. juna. To veze nema sa vojnom saradnjom. Interesantna je i ova Vučićeva najava o zajedničkim vojnim vežbama sa Egiptom, to je potpuno druga priča koja zaslužuje posebnu diskusiju, ovde je više reč o tome kako on zamišlja vojsku, kao manekena vojno-industrijskog o vojno-trgovačkog lobija. Sada najvažnije pitanje, na temu ovog dnevnog reda, ima li iko ko je pri zdravoj pameti i ko elementarno koristi logiku, ko misli da je saradnja sa Gabonom, odbrambena, važnija od litijuma u ovom momentu i da o tome treba razgovaramo, a ne o litijumu. Kada ćemo da razgovaramo o litijumu? Litijum je tema koja je podigla Srbiju na noge. To je tema koja je najznačajnija kada se pomene Srbija u Evropi u ovom momentu. To je tema koja izaziva što podsmeh, što sažaljenje, što likovanje u Evropi. Svi govore o tome kako dajemo i Kosovo, posle Kosova i litijum ne za šta. To je percepcija i kod onih koji nas ne vole, da koristim rečnik koji vaš šef najčešće koristi. Tema litijuma je tema koja mnogo više ima veze sa očuvanjem prava i budućnosti Srba, srpskog naroda i svih građana Srbije i svih ostalih u regionu, nego vojna saradnja sa Gabonom. Šta kažu brojke? Da podsetim na ono što je rekao i predsednik Vučić, a i profesor Mijatović, on kaže da po ceni od 15. jula taj posao godišnje pravi dobit od 615 miliona evra, pet posto od toga je 31 milion za ovu zemlju. Vučić kaže da je to blagostanje, a to bi dovelo do rasta BDP od 0,04% ako računamo da je u grubo BDP 70 milijardi evra, nije sada bitno, malo gore-dole. Građani Srbije treba da znaju da bi vraćanje duga kojim je ova vlast zadužila Srbiju za samo mesec dana, to je ovih tri milijarde evra, trebalo sto godina kopanja litijuma da se to vrati, ako bi bilo toliko da se kopa. Trebalo bi nam 550 godina da kopamo litijum da bi mogli da finansiramo vaš Ekspo 2027. Konačno od novca koji bi ova država inkasirala godišnje, a koje Vučić obećava kao blagostanje od kopanja litijuma, može da se kupi samo 4.769 narukvica koji nosi ministarka Vujović. To nije dovoljno ni da kupite narukvicu svakom 150 članu vaše stranke. Znate li da Pariz od turizma godišnje inkasira 19,6 milijardi evra, to je 53 miliona evra dnevno. Pariz od turizma zaradi za jedan dan skoro koliko država Srbija za dve godine od litijuma kako ste vi projektovali. Zar mislite da je to normalno? Idemo dalje. Vučić kaže da ćemo ako pravimo katode imati rast BDP 2,06%, što bi značilo da će se u budžet Srbije slivati, ne onih 31 milion nego 1,4 milijarde evra. Kako je to izračunao to samo on zna, jedino ako će on da pravi katode u Jajincima uz pomoć Kineza. Ide dalje, pa kaže da ćemo na sledećem višem stadijum od proizvodnje baterija inkasirati, imati povećanje BDP za 3,97%, to ispada 2,78 milijardi evra, on zaokružio na tri. Čovek zaokruži 220 miliona evra ovako. Čudno zaokruživanje. Na pravnom fakultetu mislim da se ni tamo ne uči takvo zaokruživanje. I onda obećava proizvodnju električnih automobila na bazi tih baterija i pokazuje nam direktora „Mercedesa“ ili Nemci pokazuju njemu tog direktora „Mercedesa“ da bi dobili litijum, a nama prodali, ne samo prodali đinđuve, nego pokazali sličice tih đinđuva, jer slike mercedesa i znakova mercedesa smo već viđali, znamo kako je to završilo. Nije nam prvi put. Onda se postavlja pitanje, a čemu takva laž? Zašto nas laže da će nam Nemci garantovati da neće biti posledica po okolinu, a portparol njihove vlade kaže da to nije tačno, da to nisu njihova posla, da je to posao vas gospodo ministri iz ove Vlade. Ova Vlada treba nešto da garantuje ovde. Ne može to da garantuje ni Šolc, ni nemačka vlada. Zašto je držana u tajnosti ta ceremonija potpisivanja? Zašto smo to saznali od stranih medija dva, tri dana pred taj događaj? Šta ste hteli da sakrijete? Hteli ste da se narod raziđe, da padne pažnja. Šta je bila ideja? Ili ste morali da zbrzate zato što ste izgubili vreme zbog onih kradenih izbora, pa se pojelo šest meseci, pa su vas pritiskali rokovi, pa sada hajde brzo na vrat na nos da se krene u taj litijumski posao. Za čije interese radi ovaj režim, to se postavlja pitanje? Za interese građana ove države očigledno ne radi. Reklo bi se da radi za interese Nemačke i nemačkog naroda, što verovatno nije tačno. Radi za svoj interes, što se u ovom slučaju poklapa sa interesom Nemačke, ne sa interesom Srbije. Da li je neko u vrhu ove vlasti glup, naivan, nekompetentan, ucenjen, potkupljen, izmanipulisan ili sve to zajedno? Šta je bilo sa tvrdnjom tadašnjeg šefa BIA, današnjeg ministra Vulina? Ne bi verovao da ću nekada da ga citiram. Čovek je kada je bio šef BIA rekao da u najbližem okruženju predsednika Vučića ima ljudi koji rade za strane službe. Da li je on to pročitao neke papire koje je zatekao u svojoj kancelariji, koji su napravljeni pre 2012. godine, jer ja znam da je bilo takvih papira i znam šta je pisalo u njima. Mogli ste i sami da dođete do takvih saznanja. Niste vi tema. Tema je vaš šef koji je znajući sve to što i vi dozvolio da takvi ljudi i dalje rade u njegovom okruženju. Šta je razlog za to? O čemu se radi? Raskućavanje je pravi izraz za ono što SNS, što vlast SNS radi sa Srbijom sve ove godine. Aleksandar Vučić lično ima pravo da se ponaša kako hoće, ima pravo da se valja i u blatu, ali nema pravo da ponižava Srbiju. Simbolički je gest, ali je dovoljno ponižavajući ono što je radio bežeći ispred automobila kancelara Šolca kad ga je ovaj ostavio da ispred stoji par minuta dok ne ode i ponižavao ga tako. On ponižava državu pristajući na takve stvari. Šta ima šef države da se ponaša kao ordenans nekome na aerodromu? Jednom posilni, uvek posilni Šešelju, Šolcu, kakve veze ima. Samo pre par nedelja ova vlast je pozivala Berlin zbog rezolucije u Srebrenici. Još uvek po nadvožnjacima stoje oni natpisi da Srbi nisu genocidni, kao da to ne znaju Srbi dok im SNS ne kaže. Promovisana je na toj retorici ova deklaracija. Onda portparol nemačke vlade kaže kada ga pitaju – što sada ovako hitno, što ubrzano? Kaže – to je beogradska Vlada tražila da se ovo hitno uradi. Šta bi sa tom ljutnjom na Nemce? Šta bi sa mešanjem u izbore? Kad ste se to odljutili? Vučić kaže da mu je dovoljno da Šolc nešto usmeno garantuje, kome Šolc može nešto usmeno da garantuje, pa ne može ni u Nemačkoj, u uređenim sistemima. Zakoni su garancije. Čoveku ne bi palo na pamet da on nešto garantuje Nemcima, a treba da garantuje Srbima, i mi to da mu verujemo. To je zato što Vučić misli da to nešto što je garancija, da to nešto ne vredi, pa tako razmišlja čovek koji je privatizovao državu. Poštovanje zakona je garancija i to je ono čega ovde nema. Da li je moguće da Vučić veruje u garancije, čak da su mu dali ne znam kakve, nakon što su ga izigrali za zajednicu srpskih opština, ako je tačno posle svega da su oni njega izigrali ili je unapred on znao šta će da se desi . Kakvo je to ludilo sada? Ovde ja mislim da imamo kombinaciju predaje, prodaje, sve skupa izdaje nacionalnih interesa. Kosovo je predato, priorodni resursi se prodaju u bescenje, jednom rečju ovo je izdaja. Postavlja se pitanje zašto ova vlast toliko žuri sa tim litijumom za tako male pare, i uz tako velike rizike? Da li je moguće da se ne zapitaju zašto niko drugi ko ima takve resurse kritičnih sirovina, ne žuri da to uradi, samo za rudnu rentu i da li je moguće da im neko nije skrenuo pažnju na ulogu litijuma u tehnologija fuzionih nuklearnih reaktora, na koje se tek radi. Šta je razvojena strategija ove vlasti i da li je ima i da li je to i dalje proizvodnja hrane, prehrambena proizvodnja i zato nam treba energija, navodnjavanje, upravljanje procesima, viši nivo prerade i sve to može. Ne, ova vlast se opredelila da razvoj bazira na rudarenju, da stranci gazduju, Srbi kopaju, ostaje nam rudna renta i zagađenje, povratak u srednji vek i to je očigledno sistem vladanja i ekonomije kojom je Vučić fasciniran. Ova vlast se opredelila da je okosnica razvojne strategije, da bude međunarodna izložba koja traje par nedelja i nacionalni stadion. Napredak baziran na betoniranju plodnih njiva oko Surčina i na proizvodnji automobilskih buva na plodnim oranicama, a napravili ste od Srbije evropski centar prljavih tehnologija, a u međuvremenu nam survali i obrazovanje i zdravstvo. Životni vek u Srbiji je na dnu evrospkog proseka. Odgovorna vlada bi uradila sve sasvim drugačije, pre svega ne bi lagala svoje građane i išla bi na izbore sa tim što sada radite, pa ili bi dobili ili bi izgubili. Vi ste izašli na izbore sa blokiranim litijumskim projektima, sada ga hitno odblokirate. Prevarili ste građane ove zemlje. Kaže Vučić, kada sam ga prozvao u decembru 2022. godine, da je imao tajni sastanak sa predstavnicima Rio Tinta, da nije tačno, tada se uzjogunio i rekao da nije tačno, sada kaže da je imao 40 sastanaka, pa ko laže? Prevarili ste glasače kada ste izlazili na izbore, obećavajući da ćete braniti Kosovo, niste branili ni odbranili. Prevarili ste ih u decembru kada ste izašli na izbore obećavajući da nećete kopati litijum, slagali ste ih. Na kraju, imam još jednu stvar koju sugerišem Aleksandru Vučiću koji nije ovde, ali verujem da i te kako prati šta se dešava, a to je da prestane da laže narod na temu odnosa prema ratu u Ukrajini. Budi pošten, što je teško zamisliti, naravno i idi na izbore sa onim što stvarno radiš. Saopšti da ti je politika da izvoziš granate u Ukrajinu, jer to radiš, nemoj to da radiš tajno i preko posrednika, ili se opredeli za drugu varijantu, ovo što radiš je licemerno, prestani da izvoziš granate u Ukrajinu i da uvoziš kavijar iz Rusije. Od ovoga što ti radiš, samo ti i tvoja klika imate koristi, od izvoza municije u Ukrajini, samo ti imaš koristi na Zapadu, a od uvoza kavijara iz Rusije u svom glasačkom telu, objašnjavajući da nisi uveo sankcije. Srbija nema od toga nikakve koristi ni političke ni ekonomske , a tamo neki narod, civili, da se ne lažemo, ne samo vojnici ginu i životima plaćaju tvoju trgovinu za opstanak na vlasti. Granate koje ih ubijaju su sa tvojim potpisom. Hvala. 

ANA BRNABIĆ: Dobro, fascinantno. Imamo dosta zahteva za replike, odgovora na sve ono izneseno, a ja ću ipak ko predsednica Narodne Skupštine Republike Srbije reći samo jednu stvar. Pitali ste me za kolegijume, jeste se pojavili na posebnom kolegijumu ili vi ili bilo ko iz vaše poslaničke grupe, samo da građani Republike Srbije znaju, niste. Toliko o Kolegijumu i koliko vam je Kolegijum važan i toliko koliko vam je važno poštovanje Poslovnika, Zakona o Narodnoj skupštini, građana, načina rada, dogovora oko sednica. Toliko, da se niste pojavili na poslednjem Kolegijumu, ali vam nikakav problem ne predstavlja da to iznesete kao primer još jednog političkog licemerja pred svim građanima Republike Srbije, tako da toliko od mene. Ne moram za ovo da siđem zato što ste mi uputili ovo kao predsednici Narodne skupštine koja organizuje Kolegijum. Ja ih organizujem, nego samo vi nećete da dođete. Bio je 14. juna. Po Poslovniku, narodni poslanik Đorđe Komlenski. Izvolite. 

ĐORĐE KOMLENSKI: Zahvaljujem, predsedniče, gospođo Brnabić. Povredili ste član 107, jer je govornik povredio dostojanstvo Narodne skupštine. Uz svo dužno poštovanje i uvažavanje vašeg obrazloženja od pre jedno sat i nešto vremena zašto ćete dopustiti i dozvoliti ovakve stvari, obzirom da se radi o jednom potpuno nesofisticiranom hibridnom pokušaju trovanja odnosa između Republike Srbije i Republike Srpske i ove deklaracije, ja ću samo zarad istine biti prinuđen da pročitam tačku 29, kad ste bili prinuđeni, trebali da prekinete prethodnog govornika, koja kaže: "Svesrpski sabor pozdravlja odluku Republike Srbije i Republike Srpske da ujedinjeno obeležavaju 15. septembar kao dan srpskog jedinstva, slobode i nacionalne zastave, u sećanje na proboj Solunskog fronta u Prvom svetskom ratu. Svesrpski sabor smatra da je Sretenje, 15. februar, Dan državnosti Republike Srbije i Dan državnosti Republike Srpske, koji treba ujedinjeno i zajednički proslavljati. Svesrpski sabor očekuje da Republika Srpska nastavi da obeležava 9. januar kao Dan nastanka Republike Srpske i krsnu slavu". O kakvom ukidanju ovog datuma govoriti? Uostalom, parlament Republike Srpske je usvojio zaključke, gde je rekao i konstatovao da su birači u Republici Srpskoj na referendumu, održanom 25. septembra 2016. godine, se izjasnili da se 9. januar obeležava i praznuje kao Dan Republike Srpske i krsna slava i da Narodna skupština Republike Srpske smatra da je Sretenje, 15. februar, potrebno definisati kao Dan svesrpske državnosti koji treba ujedinjeno obeležavati i proslavljati, zajedno sa Republikom Srbijom. Ovakve lagarije, ovakvo trovanje i pokušaj situacije i navodne brige onih koji su tvrdili da građani Republike Srpske su fantomski birači koji su odlučivali nekakve izbore prošle godine u decembru za grad Beograd, mastiljare koje su uz pomoć NATO pakta došle do mesta načelnika Generalštaba, nisu bile nešto što ste trebali da dozvolite i bili ste dužni da sankcionišete. Nije potrebno da se izjašnjavate. Hvala. 

ANA BRNABIĆ: Hvala, poštovani narodni poslaniče. Još jednom, u pravu ste, s tim što ja kao predsednica Narodne skupštine zaista mislim da je dobro za ovu državu, za ovaj narod, za sve naše građane, da ljudi čuju, bez ikakvog prekidanja, šta ovakvi ljudi imaju da kažu. Ja mislim da je to dobro, mislim da je lekovito, mislim da je politički važno. Možda se ne slažemo, ali ja mislim da ljudi treba da čuju. Zbog toga ću odobriti i pustiću i dalje. Reč ima Milenko Jovanov. Izvolite. 

MILENKO JOVANOV: Čovek koji je za šest godina od majora došao do načelnika Generalštaba, na jedan vrlo interesantan i volšeban način, čovek koji je radio na tome da u ovoj zemlji samo "Železara Smederevo" radi i da topi oružje i oruđe Vojske Srbije, tad se, ne što se nije razumeo u metalurgiju, nego se nije brinuo za životnu sredinu i to je ono što peče i boli. Dakle, on je te tenkove sekao, rashodovao, svodio jedinice na čete i ne znam ni ja šta sve nije radio, a sad se setio da brine i o životnoj sredini i najviše od svega, sebi dodelio pravo, najluđe od svega, da on nekoga pozove za izdaju. On, koji je kao kišna glista gmizao pred američkim ambasadorom da ga postavi za načelnika Generalštaba, nekoga da prozove za izdaju! Zaista neverovatno. Ali, ima i nešto drugo, što je mnogo važnije od ovog karaktera kišne gliste. Dakle, 16. marta 2023. godine, kaže ovaj čovek: "Ceo sporazum iz Ohrida služi da pet EU zemalja nepriznavača prizna Kosovo". Ko je priznao Kosovo u međuvremenu, evo, prošlo je više od godinu dana? Niko. Kaže dalje: "Vučić će uvesti sankcije Rusiji", 9. oktobra 2022. godine. Jesu uvedene sankcije Rusiji? Nisu. "Imam saznanje o Vučićevom uvođenju sankcija Rusiji posle izbora", kaže ovaj informisani genije. I šta je bilo posle toga? Opet ništa. Jel se izvinio za sve ove laži? Naravno da nije. A šta radi danas? Opet laže. Opet laže i zajedno sa Juratovićem, gle čuda kako su se našli on i Juratović, na zajedničkom projektu se našli, putovnica ih valjda spojila, da baca zlu krv između Srbije i Republike Srpske. Slaviće se 9. januar, ali da se pitao Zdravko Ponoš, slavio bi se 9. januar onoliko koliko se danas slavi bilo koji srpski praznik u Kninu ili u bilo kom drugom gradu u Hrvatskoj gde su Srbi nekada živeli, jer da se pitao on, opet bi pobegao negde u Beograd, ženi pod suknju, pa da tamo viče - joj, Tuđmane, kad ti jednom dođem, jer je tako izgledalo njegovo ratovanje dok mu je familija branila kućni prag na koji je pljunuo i koji je takođe izdao. Hvala. 

ANA BRNABIĆ: Hvala. Pravo na repliku, narodni poslanik Zdravko Ponoš. Izvolite. 

ZDRAVKO PONOŠ: Najpre, oslovljavanje na način na koji ste vi uradili kada kažete "ovakav čovek", "ovakvi ljudi", to je potpuno neprimereno. Svako od nas ima svoje ime, svoju titulu i tako treba da nam se obraćate. Ovako možete da se obraćate kod svoje kuće kome hoćete. Što se tiče… Utišajte ovaj zoološki vrt, molim vas. Sledeća stvar, ovo ponašanje, pominjanje kišne gliste i takve stvari…

ANA BRNABIĆ: Izvinite, da li ste vi to rekli - utišajte ovaj zoološki vrt? Vi ste to rekli? Dobro, ja vam izričem opomenu. Toliko o vašem primerenom ponašanju. Neka znaju svi građani Srbije i neka dobro čuju kako se obraćate ljudima koji predstavljaju većinsku Srbiju kada ovim ljudima kažete da su zoološki vrt. Rekli ste svim onim ljudima koji su za njih glasali i vi meni kažete da je nešto neprimereno? Evo, nastavite sada. Vratiću vam vreme. Treba ljudi da čuju sve što vi imate da kažete. Izvolite. 

ZDRAVKO PONOŠ: Ko je vama dozvolio da mi upadate u reč? 

ANA BRNABIĆ: Svaki put kada uvredite narodne poslanike svaki put ću upasti u reč i prekinuti vas. Samo vi nastavite. 

ZDRAVKO PONOŠ: Niste primetili kišnu glistu? 

ANA BRNABIĆ: Nisam mislila da se kišna glista odnosi na vas. Vi ste se prepoznali u kišnoj glisti. 

ZDRAVKO PONOŠ: Cenim vaš pokušaj da budete duhoviti, da unesete malo atmosfere na ovaj tužan skup koji je posvećen zaduživanju, kao što sam rekao. Na temu topljenja tenkova, to je inače tema na kojoj moji advokati i ja imamo lep doprinos našem džeparcu. Nastavićemo to da radimo. Svi znamo, pogotovo ministri odbrane, ovde ima onih koji su bili i koji su i sada, koji znaju šta se na tu temu desilo, bilo bi pošteno da to nekad i javno kažu šta se topilo, ko je topio, da li je moglo, kada je najviše smanjivano i sve ostalo, ali ne morate ni da kažete. Ono se na sudu jako lepo rešava. Na temu uvođenja sankcija Rusiji mislim da sam to, da me je neko ovde pažljivije slušao mogao je da čuje, govorio sam o tome da bi bilo pošteno da Vučić konačne prestane da tajno izvozi granate Ukrajini i da prestane da uvozi kavijar. On je odlučio da ne uvede sankcije, odnosno da ne uvozi kavijar onog momenta kad je počeo da izvozi tajno granate i tako je kupio naklonost zapada, a rekao sam – te granate ubijaju civile u Rusiji i u Ukrajini. Te granate nose njegov potpis i svih vas koji se pravite blesavi i to odobravate i potvrđujete. 

ANA BRNABIĆ: Izvolite, gospodin Milenko Jovanov. 

MILENKO JOVANOV: Ajmo još jednom da čujemo u kom kontekstu je govoreno. Imam saznanje, znači, citat od reči do reči: „Imam saznanja o Vučićevom uvođenju sankcija Rusiji posle izbora“. Jel dovoljno jasno? Ne uvozi ovo, izvozi ono, nego - imam saznanja o Vučićevom uvođenju sankcija Rusiji posle izbora. Gde su saznanja, isparila, slagao, šta se desilo? Idemo dalje. Oktobar iste godine – Vučić će uvesti sankcije Rusiji, vikend propovedi postaće uobičajene, 9. oktobar. Gde su sankciji Rusiji? Ponovo, 16. mart 2023. godine – ceo Sporazum iz Ohrida služi da pet EU zemalja nepriznavača prizna Kosovo. Te zemlje ne stoje iza ovog Sporazuma. Ko je priznao Kosovo u međuvremenu od pet zemalja nepriznavača? Niko, niko. Dokle dolazimo? Dolazimo da nastavlja da iznosi neistine, nastavlja da bez ikakvog problema dalje optužuje i ukazuje na ne znam ni ja šta. Nema izvinjenja, nema povlačenja, nema ničega. Nema povlačenja reči, na to sam mislio. Nema ničega, kao da se ništa nije desilo. To radi čovek koji da ima morala zrno koliko se predstavlja, ali zrno koliko se predstavlja, bi ćutao, ćutao, pokrio se ušima i molio Boga da ga se niko nikada ne seti za sve ono što je uradio ovoj zemlji, vojsci ove zemlje, njenom imidžu i svemu ostalom. Juratovićev saborac, automehaničar i major za šest godina koji je postao načelnik Generlštaba se našli da nam drže lekcije o tome šta može, a šta ne može u Srbiji, ko šta može da garantuje, itd. Niko drugi se nije našao pozvaniji. Dakle, šta ćemo sa ovim izjavama? Obratio se javnosti i rekao da će nešto da se desi, nije se desilo. Istim žarom danas govori o tome kako će Republika Srpska da ukine 9. januar. Dokle više te laži? Hvala. 

ANA BRNABIĆ: Hvala. Gospodine Ponoš, hoćete li još nešto? Čekajte, nije vas spomenuo. Replika je na onu vašu repliku, tako da ne možemo ovako ceo dan. Evo, neka se završi kod vas. Izvolite. 

ZDRAVKO PONOŠ: Niste čuli ovo dobacivanje? Niste čuli ovo dobacivanje sada? 

ANA BRNABIĆ: Zaista nisam čula. Nisam čula, vi ste nešto rekli u mikrofon da čuju svi građani Srbije, ovo nisam čula. Nastavite, molim vas. 

ZDRAVKO PONOŠ: Mislim da imate selektivan sluh. Molim vas da obratite pažnje na ovaj deo sale, bilo bi lepo. Tačno je da pet nepriznavača do sada nije priznalo Kosovo, ali je priznao neko, što je mnogo bolnije nego svih ovih pet zajedno, priznala je ova vlast. Sram vas bilo. 

ANA BRNABIĆ: Neka građani čuju, neka čuju. Ovde više mi nemamo, mi ovde u parlamentu više nemamo ni skrivene laži. Kad smo kod selektivnog sluha, da sam čula sve što vaš kolega ovde iz opozicije, narodni poslanik Jovanović, priča i šta radi, kako divlja ceo dan, ne bi bio u ovoj sali. Vaš kolega iz opozicije, i moj jeste, narodni poslanik. Tako su građani odlučili i ja to poštujem, ali je pre svega vaš. Nego, taj selektivni sluh mi pomaže, i svima nama, bogami, da preživimo ovde sve te bisere. Reč ima Ivica Dačić. 

IVICA DAČIĆ: Poštovana predsednice, poštovani poslanici Narodne skupštine, članovi Vlade, dozvolite da kažem nekoliko reči vezano za ovu temu. Pre svega, ovo je tema o kojoj bi zaista veoma ozbiljno trebalo da razgovaramo, ali vidim da ta tema nije mnogo interesantna, a to znači da je retko ko danas spominjao uopšte pitanje nacionalnih i državnih interesa i državne i nacionalne politike, barem oni koji su do sada došli na red. To da li je ozbiljno ili nije ozbiljno, znate šta, ja sam u ovoj sali od 1992. godine, nešto vas nisam viđao do sada. Nisam vas viđao kad je reč o tim državnim i nacionalnim temama. O čemu vi govorite? Niko danas ovde nije spomenuo Republiku Srpsku. Niko ovde danas nije spomenuo pitanja državnih i nacionalnih interesa. Srbiju danas napadaju da smo mi nosioci velikosrpske politike, a vi ovde govorite da smo mi izdali nacionalni i državni interes. Danas kada policajci treba u turističkoj sezoni da idu u BiH, ispada da je to velikosrpska agresija. Tako da, ne razumem da to pitanje ne zaslužuje da bude na agendi ozbiljnog političkog razmatranja, osim strančarenja. Kad je reč o ovom drugom pitanju, pitanju jadarita, prosto gledam po sali ovde, ne mogu da vidim nikoga iz tog perioda, osim možda Nikezića. Da vidim da li ima još neko. Miloš Jovanović i njegova stranka iz tog vremena. Ja kad sam počeo ovom temom da se zanimam, silom prilika, 2001. godine je došao Rio Tinto u Srbiju. Kako, ko je tada bio? Mi sigurno nismo. Bili su vaši prethodnici ili osnivači. Pomenuo sam Nikezića i DSS zbog toga što na svim sastancima na kojima sam bio prisutan, a Nikezić ne on, nego kao savetnik, čini mi se, ili šta je bio Mirka Cvetkovića u to vreme, to je bila tema o kojoj se govorilo na svakom sastanku, jadarit, jadarit, jadarit. Da vas podsetim zašto se zove jadarit, zato što je pronađen u Jadru. Zašto mu je dato ime? Tada ste pisali, molim vas, naučite nešto, pa onda pričajte. Govorilo se o tome, jel se sećate tih naslova, Supermen će zaobilaziti Loznicu zato što je pronađen Jadarit koji je kao kriptonit kome Supermen ne može ništa. Govorilo se o razvojnoj šansi. Pa, jel tako bilo? Nemojte da pričate da nije. Vladala je ćutnja od 2001. i 2004. godine do 2020. godine o toj temi. Ja prosto ne znam gde ste bili do sad? Pa, jel ste se bavili ekologijom? Jel ste se bavili zaštitom životne sredine? Pa, šta ste čekali do tada da podignete revoluciju? Gde su vam bile debate o kojima danas tražite? Što niste debate pravili 2008, 2007, 2006, 2005. i 2004. godine na tu temu? Vi sad napadate Vidoja u Loznici da on nešto radi. Pa, on je isto potpisao 2011. godine dok je bio kod vas, isto sa Rio Tintom sporazum. O čemu vi pričate tu? Nemojte vi sada da govorite. Uostalom, Bogićević, koji je vaš član, što on ne zatvori rudnik u Lecu? Što u ime zaštite životne sredine ne zatvori rudnike, a to su vaši bogataši, vaši profiteri, oni mogu da zagađuju životnu sredinu. Ne bi ni vama danas smetao „Rio Tinto“ da ste vi na vlasti i u tome je razlika. Što se mene tiče, niti me zanima ta tema, niti sam uopšte zainteresovan za tu temu. Hoću ekonomski razvoj Srbije, a neka stručnjaci kažu da li je ekološki ili nije. Valjda ste imali dovoljno od 2004. godine. Ako niste do sada proučili da li je to zdravo ili… Znači, bilo je zdravo kada ste vi bili na vlasti, a sada je štetno kada se promenila vlast. To isto važi i za DSS. Šta vi glumite ovde? Jel Aleksandar Popović bio ministar za rudarstvo i energetiku kada je ta tema bila zapodenuta? O čemu mi sada ovde pričamo? To je prva tema o kojoj sam ja govorio. Što se toga tiče, mislim da nam treba mnogo veća i jača i čvršća deklaracija o nacionalnim i državnim interesima, jer je to suština. U tome se vi nećete nikada složiti, jer pola vas ovde zaista se zalaže za ono što… Ponoš je rekao da se prizna Kosovo, a pola bi htelo i do skoro imalo u svom programu, kao DSS, zalaganje za veliku Srbiju. Do skoro je bilo u vašem programu, do skoro, dok nije Miloš Jovanović došao, pa ste ukinuli veliku Srbiju. Jel tako bilo u programu DSS - velika Srbija? Sada da vam kažem još jednu stvar. Ja Dejana Bulatovića ne poznajem, ali tog čoveka je naša milicija tukla, zbog vas, zato što je nosio Miloševićevu masku, šta je sve bilo. On je emigrirao i pobegao iz zemlje i vi se sada njemu smejete. Znate šta ste vi za njega, vi ste kukavice. On se sukobio sa policijom i sa Miloševićem dok je bio živ, a vi sada kada je mrtav, lako je da šutnete mrtvog čoveka. Prema tome, ja ga poštujem, da li je on ispravan ili ne, što ste ga primali, do skoro je bio potpredsednik vaše stranke. Kada je reč o Gabonu, Sao Tome i Prinsipe itd, razumeo bih ja do kaže neko drugi, ali Ponoš je bio prvi saradnik Vuka Jeremića koji je obišao ceo svet, obilazeći upravo Gabon, Sao Tome i Prinsipe, Esvatini, Fidži i sve ostale da bi dobio glasove da bude predsednik Generalne skupštine UN. Kako su vam tada oni bili dobri, a sada vam ne valjaju? Kaže - trebalo je da se navuče neki glas. Tačno. Trebalo je i treba, i to je nacionalni i državni interes svakoga od nas, da imamo što više glasova za odbranu Srbije i time treba da se hvalimo, a ne da nekoga napadate. To je zaista sramotno što ste rekli, ali imate pravo na svoje mišljenje. Ja ga samo karakterišem da nije ispravno na takav način, kao kada bi sada rekli da Amerika ima vitalni interes da sklapa sporazum koji ste vi iz DOS-a potpisali sa Amerikom. Boris Tadić je potpisao Sporazum sa američkim državnim sekretarom o imunitetu njihovih trupa kada prolaze kroz Srbiju. Šta je to sada toliko bitno? Znate šta, mi smo za Ameriku ko Sao Tome i Prinsipe za nas, a vi ste ga potpisali. Što ste ga potpisali tada? Trebalo vam je da budu na vašoj strani. Hoću da oko ovoga kažem i pošto je gospodin Jovanović pričao o tome, on stalo pati od toga da će neko da ga, odnosno želeo bi da ga neko tuče, ali nema razloga za tako nešto. Ja samo ponavljam ono što sam naučio, ja sam staroga kova. Mene je Boris Tadić učio - nema blokada međunarodnih puteva i pruga. To sam naučio, znam to napamet. O čemu vi pričate to? Bio sam ministar policije u vaše vreme, u vaše vreme! Istina i u sadašnje vreme sam, a daće bog biću i ubuduće. Prema tome, dajte da vratimo priču u normalu. Javna rasprava, apsolutno sam za. Što se tiče SPS, ne mogu više, 20 godina pričate o jadaritu, litijum niko nije ni spominjao, pričalo se da je to jedinstvena ruda na svetu. Ušlo je upisano u listu minerala kao jadarit, po Jadru. Velika razvojna šansa, pa čitajte govore vaših ljudi iz onog prethodnog perioda. Uostalom, tu je i Lutovac. Ja sam bio njegov predsednik Vlade. Tada je on bio do 2013. godine ambasador u Crnoj Gori. U svakom slučaju, ne, dve godine sam bio opozicija, to priznajem, i valjda ste i vi videli da to ne valja, stvarno. Da završim oko ovoga, mislim da je veoma bitno da pitanje nacionalnih i državnih interesa bude prioritetno pitanje za sve nas, jer Republika Srpska, pitanje Srba koji žive u Republici Srpskoj, pa je pitanje srpskog naroda koji živi u regionu, je mnogo starije, dublje i teže nego što mi mislimo da su naši odnosi između naših političkih stranaka, kao i naše međunarodno pozicioniranje. Lako je govoriti o tome da li ćemo mi uvesti sankcije ili nećemo uvesti sankcije nekoj zemlji. Ovde niko ne priča o tome da li neko voli manje ili više Rusiju, Kinu, Ameriku ili bilo koju drugu, ili Ukrajinu. Ovde je reč da li mi volimo Srbiju ili ne volimo Srbiju, da li mi i šta dobijamo uvođenjem ili ne uvođenjem sankcija. Kada bih video da nešto dobijamo uvođenjem sankcija, možda bi mogao neko i da razgovara o tome, ali ako vi imate situaciju da, pored svega što vi kažete, se mi oslanjamo na Rusiju i Kinu u Savetu bezbednosti UN, pa politički bi bio samoubilački potez da mi uvedemo sankcije tim prijateljskim zemljama, i to je suština, ne zbog Rusije ili Kine, nego zbog Srbije. Uostalom, ja bih voleo da svako ko ima drugačije argumente o tome razgovara na takav način - šta mi dobijamo, imamo li mi alternativu u tom pogledu ili mi smatramo da EU nema alternativu. Ako i ima alternativu, nemojmo da se zanosimo nekim nerealnim stvarima koje zaista nisu moguće, kao što je pitanje Evroazijske unije itd. Moramo da budemo realni. Taj realni i zdravi patriotizam je nešto što treba da nas vodi u narednom periodu. Isto tako, važna je politička stabilnost i jedinstvo. Tako da ove pretnje o tome da će biti nekih blokada i sve ostalo, dajte da to vratimo u neke normalne tokove. Svako ima pravo da izražava svoja politička mišljenja, ali sve mora da bude u skladu sa zakonom. Hvala vam puno. 

ANA BRNABIĆ: Hvala vam. Po Poslovniku reč ima gospodin Jovanović. Izvolite. 

ALEKSANDAR JOVANOVIĆ: Gospođo Brnabić, član 107. Malopre mi se govornik upravo neposredno obratio. Da citiram, kaže, „ja bih da me on hapsi“. Neposredno mi se obratio, a ja ću sada neposredno da se obratim gospodinu večitom ministru policije. Trideset godina ste se nakačili na grbaču ovog naroda. Gledam vas 30 godina. Vi se kunete u vašu ideologiju. Vi ste SPS, jel tako? Što izgradiste spomenik Draži Mihajloviću? Prevrće vam se Slobodan Milošević u grobu, samo da znate. Toliko o vašoj doslednosti. Draži Mihajloviću dižete spomenik. Evo ga, Braunović, ovaj što se zalaže za litijum, a sada se pravi da se ne zalaže, to je on izgovorio. Pazite šta ste vi uradili. Evo ga tu unuk Slobodana Miloševića. Jel znaš ti dečko da su ovi tvoji izgradili spomenik Draži Mihajloviću, čoveče, socijalisti, bre, ej? To je primer čiste političke travestije. To ste vi, gospodine Dačiću. Nikakav vama nije problem sutra sve najgore da govorite o Vučiću i svima vama, kao što ste i do sad govorili. Evo ga Jovanov prvi. Bravo, svaka vam čast. Hvala. 

ANA BRNABIĆ: Hvala vama. Pošto ovo nije bilo o povredi Poslovnika, oduzimam ovo vreme od vaše poslaničke grupe. Reč ima Aleksandar Vulin. Ići će replike, samo da završe svi. 

ALEKSANDAR VULIN: Poštovani, meni je zaista drago što smo konačno došli do toga da možemo da vidimo da su maske pale. Rezolucija Svesrpskog sabora je izazvala ove da kažu voleli biste da priznamo Kosovo, voleli biste da uvedemo sankcije Ruskoj Federaciji, voleli biste da uđemo u NATO pakt, voleli biste da Republike Srpske nema, ali u moje reči vi možete da sumnjate i ne sumnjate. Zna se šta je vaš vrhovni autoritet, šta je vaše božanstvo – američki ambasador. Znate ono kad se postrojite na onom zelenom travnjaku pa strpljivo čekate da vas puste unutra, pa kad vam oni nešto kažu onda je to sve. E, sad da vam kažem, da govorim njihovim rečima moje ne verujete ali evo građani Srbije da vidimo kako Amerikanci govore o gospodinu Ponošu i ostalima. Dakle, Vikiliks, ne srpska služba, ne srpske novine, Vikiliks kaže – depeša 0,6 Belgrejd 880 - general Ponoš je nedvosmislen oko strateške opredeljenosti srpskih oružanih snaga ka ulasku u partnerstvo za mir i konačnom učlanjenju u NATO. Ponoš je da bi taj cilj bio ostvaren naveo izazove dok razgovara sa Amerikancima, dok im se nudi za načelnika Generalštaba, kaže – pred njim je izazov da se Vojska Srbije samoukine. Smanjenje ljudstva na 27 hiljada, umesto postojećih 62 hiljade. Velika redukcija i zatvaranje vojnih baza i usvajanje moderne strukture vojnih snaga, a kao najvažnije Ponoš je rekao da promena stanja svesti oružanih snaga, a naročito oficira predstavlja izazov. E pa to je ono kada najbolje među nama pošaljete u Hag. To je ta promena stanja svesti, ali onda Vikiliks dalje kaže, slična depeša, broj 842 – reforma srpske odbrane obezbeđuje vojnu orijentaciju i stav koji će biti u našem američkom interesu i dodaje – u srcu reforme sistema odbrane je zamenik načelnika Generalštaba, general major Zdravko Ponoš. Dakle, znaju oni odlično, znaju ko je taj koji će učiniti ono što će ih obradovati, a našu vojsku sasvim sigurno neće. Zato i slušate ovo, ovaj besmisleni glupi pokušaj da nas posvađate sa Republikom Srpskom i sa Ruskom Federacijom, ali govoriću i o tome. Majkl Polt se obraća u depeši pod brojem 1382 gospodinu Koštunici i kaže, traži od njega brzo - zahtevam razrešenje pitanja komandovanja vojskom, uključujući imenovanje Ponoša za načelnika Generalštaba. Koštunica primećuje da je čudno što SAD izgleda znaju više o Ponošu od njega, a Polt zaključuje u sledećem dokumentu – Koštunica izgleda blokira Tadićeve pokušaje da imenuje politički lojalnog i reformistički nastrojenog Ponoša. Američki diplomata se pominje u depeši 1959. Polt i kaže – Tadiću je ukazao da će svoje javno i jasno obavezivanje na evroatlantske integracije i posvećenost saradnje sa NATO-om najbolje dokazati tako što će potvrditi imenovanja Ponoša kao načelnika Generalštaba. E to vam je najviše unapređeni i najbrže unapređeni oficir u istoriji srpske vojske. Živojin Mišić je za njega jedan sporać. Sporo je prolazio kroz Vojnu akademiju i sve ostale ratove. Nije stigao tako brzo da postane načelnik Generalštaba, kao što je gospodin Ponoš postao. Znate, vidite šta su zasluge? Da pričamo jezikom brojeva. Dakle, mislim da se ne može raspravljati sa vrhovnim božanstvom, Američkom ambasadom i američkim spoljnim poslovima, jel tako? Ovo je dakle nesporno. Ovo smo objasnili. Sad da objasnimo samo još nekoliko stvari - 2006. godine Vojska Srbije je raspolagala sa 700 tenkova, 90 helikoptera, 850 oklopnih transportera, 140 hiljada komada različitog pešadijskog naoružanja i 1.800 raketno artiljerijskih sistema. Godine 2008. nakon smene gospodina Ponoša 220 tenkova, 45 helikoptera, 500 transportera, 700 hiljada komada pešadijskog naoružanja i 290 komada artiljerijsko raketnih oruđa. Za dve godine uništeno je više naoružanja nego što je NATO pakt uspeo da nam uništi, za samo dve godine i to daleko više puta. Odmah da vam kažem, nije ovo stvar, reći će – zastarelo naoružanje, i to zastareno naoružanje se i te kako koristi, kao što vidite iskustva iz svih ratova, koriste se tenkovi T55, odlično funkcionišu i Siriji i u Ukrajini, a mi smo ih sekli i uništavali, mi smo valjda savremeniji i jači od Rusije i Ukrajine pa ćemo mi da pokažemo šta treba da uradimo, odnosno mi ćemo da se umilimo ovima koji kažu za gospodina Ponoša da je pred njim izazov za samoukidanje vojske. Onda slušamo ovde da nas takav čovek naziva izdajnicima. Da završim, imao bih mnogo mnogo šta da govorim, posebno o Svesrpskog deklaraciji koja jeste istorijska. Nikada u istoriji srpskog naroda nisu dva najviša zakonodavna organa srpskih država donela zajedničku deklaraciju. Uvek su to pisali neki pisci, ministri, pojedinci. Ovo je prvi put da ceo narod nešto govori i sada vidite koliku mržnju dobijamo ovde. Molim vas, moram da završim, jer i ostali ministri sigurno čekaju i žele da kažu nešto. Po pitanju trgovine naoružanjem, srpska odbrambena industrija nije prodala nijedan jedini metak na ukrajinsko ratište i ne samo to, nego smo čak uveli i dodatno osiguranje koje nikada do sada nije bilo. Znate, uvek postoji, to se zove „en juzer“. To znači kada prodajete nekome oružje ili municiju mora neko da na kraju kažu – ovo oružje ili municija garantujem da ide tamo gde ste se dogovorili. To se inače reguliše. Nekoliko ministarstava mora da potpiše i evo ti zapadnjaci, obožavani zapadnjaci koji sve znaju i čije reči ne možemo i ne smemo da sumnjamo, inače smatraju zvanično da je država Srbija druga po transparentnosti prodaje naoružanja na svetu. Druga, ali dobro. Da biste prodali jedan jedini metak potrebno je da dobijete potpis ministra policije, ministra odbrane, Ministarstva za trgovinu i BIA, četiri potpisa. I spoljnih poslova. Peti potpis morate da imate i na sve to i UN imaju mogućnost da izvrše bilo kakvu proveru i morate da uporedite da li je slučajno neko pod sankcijama, nije, da li smete ili ne smete nekome da prodate. Kada sve to uradite, kada dobijete i „en juzer“ i kada se sve to završi, mi smo sada uveli još jedno pravilo po kome mora još jedan potpis u kome kupac mora da garantuje da se ništa od tehnike, opreme, oružja, municije ne sme ustupiti trećoj strani bez neposredne pismene saglasnosti države Srbije, odnosno onoga ko je proizvođač i ko je prodavac. To nema niko na svetu. Može nas neka Amerika da slaže. Nemoguće da nas laže Amerika, znam da vas to vređa, nemojte me kazniti zbog ovog predsednice, molim vas, Amerika sigurno ne laže, izvinite. Moguće da neko prevari Srbiju, to nije naravno Amerika i EU i ti za koje biste jako voleli da ovde vladaju kao od 2000. do 2012. godine, ali nije moguće da Srbija proda bilo kome na ratištu nijedan jedini metak. Ako već treba o tome da govorimo, ja sam ponosan. Mene je odlikovao predsednik Putin. Nije me odlikovao zato što sam deo Vlade koja prodaje oružje Ukrajini, već zato što nisam i zato što nismo uveli sankcije Ruskoj Federaciji i možete da se radujete tome koliko hoćete i zato što se nećemo posvađati ni sa Rusima, ni sa Kinezima, a Republika Srpska je deo nas. Ne možemo se svađati sami sa sobom. Hvala vam. 

ANA BRNABIĆ: Hvala. Ministar Nikola Selaković. 

NIKOLA SELAKOVIĆ: Zahvaljujem predsednice. Dame i gospodo narodni poslanici, uvažene kolege, poštovani građanai, morao sam pored salvi neistina koje su izrečene od strane poslanika opozicije, o kome najviše govore njegova dela, pa i strani špijunski izveštaji, kao što smo mogli od uvaženih kolega da čujemo, da reagujem iz dva razloga. Prvi razlog, neko ko kritikuje činjenicu da i Republika Srpska želi da kao svoj dan državnosti slavi Sretenje taj o srpskoj državnosti ili malo zna ili se pretvara da ne zna. Da nije bilo Sretenja i 1804. i 1835. ne bi se došlo ni do Republike Srpske, baš kao što se ne bi došlo ni do Srbije. Ali ne čudi što su takve reči izrečene i što se napada rasprava o deklaraciji i o zaštiti nacionalnih i političkih prava i budućnosti srpskog naroda, zajedno sa pojedinim predlozima o ratifikaciji međunarodnih sporazuma poimence - Sporazuma sa Vladom Demokratske Republike Sao Tome i Prinsipe i sa Vladom Republike Gabon o saradnji u oblasti odbrane i što se u vrlo negativnom kontekstu pominje Kraljevina Esvatini. A zašto sam morao da reagujem? Dakle, Demokratska Republika Sao Tome i Prinsipe, koliko god nekome izgledala nebitno, malo, nevažno, za nas je mnogo važna zemlja. To je prva država na svetu koja je povukla odluku o jednostrano proglašenoj nezavisnosti tzv. Kosova. I to nije bilo u vreme kada je taj govornik obavljao različite visoke državne funkcije, to je bilo prvo povlačenje priznanja 2013. godine. I ta po teritoriji mala afričko-atlantska zemlja je zaslužila da je uvek pominjemo, da joj se zahvaljujemo i da vidimo kako možemo da pomognemo tom narodu koji ne broji mnogo ljudi, ali koji pokazuje kao država da ima svoju kičmu ponovo. Kada je reč o Republici Gabon, za one koji nisu znali, to je država koja je za manje od 60 godina svoga postojanja tri puta birana za nestalnu članicu Saveta bezbednosti. Toliko o tome kakav međunarodni ugled uživa ta zemlja. I naravno da smo zainteresovani našim prijateljima da pomognemo, zato što je taj isti Gabon 2022. godine doneo Odluku o povlačenju priznanja tzv. Kosova. Kada je reč o Kraljevini Esvatini, to je bila jedna od pet država, jedna od pet država koja je 1992. godine u Generalnoj skupštini Ujedinjenih nacija imala tu vrstu odvažnosti da se suprotstavi suspendovanju statusa naše države tada. I kada su te države donosile odluku o priznavanju tzv. Kosova? Kada se u vojnim, a posle toga u diplomatskim strukturama ove zemlje nalazio čovek poput onoga koji je danas to napao, koji je države delio na one koje su prvog i one koje su poslednjeg reda, onaj u čije je vreme preko noći došlo do promene Nacrta rezolucije i kada je iz Saveta bezbednosti Ujedinjenih nacija rasprava o temi Kosova i Metohije prebačena u Evropsku uniju. Dakle, u vreme takve srpske diplomatije došlo je do odricanja prava na veto Ruske Federacije i Narodne Republike Kine u Savetu bezbednosti, pa je to prebačeno u nadležnost Brisela. I još jedna stvar, upotrebljena je u tom govoru rečenica gde je ponašanje i način rukovođenja državom ove naše vlasti nazvano raskućavanjem. Raskućavanje je ono što ste vi radili dok ste bili na vlasti i ne dao Bog da se ikada više tako nešto vrati u Srbiju. A pre toga raspravite i sa vašim političkim mentorima i šefovima, pošto ste tvrdili da je predsednik Vučić tražio da kancelar Šolc dođe u Srbiju, a vaš politički tata i gazda Dragan Đilas je rekao sasvim suprotno, da je Šolc izjavio da mu se žurilo da dođe u Srbiju. Pa raspravite to do kraja, a ako vam nije jasno zašto je razvojna šansa Srbije ne izložba koja će trajati tri meseca, već sve ono što se na planu razvoja Srbije u svakom, infrastrukturnom, obrazovnom, naučnom, kulturnom, sportskom i svakom drugom pogledu čini, onda malo bolje sedite i proučite plan „Skok u budućnost - Srbija 2027. godine“, a do tada sedite i malo bolje učite, ako već niste u stanju na svojim greškama, ozbiljnim i dubokim, od kojih se mnoge mogu nazvati nacionalnom i državnom izdajom, a ono učite od onih kojih umeju i znaju da vode ovu državu, kao što to čini i predsednik Vučić i ova Vlada Republike Srbije. Hvala vam. 

ANA BRNABIĆ: Hvala. Reč ima predsednik Vlade Miloš Vučević. Izvolite. 

MILOŠ VUČEVIĆ: Hvala lepo, poštovana predsednice Narodne skupštine, narodni poslanici. Kratka retrospektiva ovoga što smo čuli. Ukidanje Dana Republike Srpske - neistina. Nisu bili predstavnici Srba - neistina. Vlada odgovorna, Fiskalni savet i Komisija za hartije od vrednosti - neistina, institucije koje su pod Narodnom skupštinom Republike Srbije. Izvoz granata u Ukrajinu, odnosno podržavanje Ukrajine - neistina. Neka navodna zaduživanja, a bez obrazloženja da je to deo budžeta, odnosno Zakona o budžetu za 2024. godinu - neistina, jer to što smo danas ratifikovali, odnosno ako budete glasali je deo budžeta za ovu godinu, što je usvojeno od strane Narodne skupštine, iste ove institucije. Napad i izvrgavanje ruglu država koje su glasale za našu politiku i našu poziciju je nešto što je posebno neprijatno i slušati, a kamoli pokušati politički razumeti. To podrugivanje afričkim državama ili državama iz Afrike, Azije, Latinske Amerike, da su negde daleko i da ne znamo gde se fizički i geografski nalaze je toliko kontraproduktivno prema sopstvenoj državi. I zašto uopšte imate potrebu da govorite u tom tonu o državama koje priznaju teritorijalnu celovitost naše države, koje ne glasaju za otcepljenje delova naše teritorije, koje nisu glasale za to da budemo genocidni narod? Zašto govorite u kontekstu da to se stavlja u istu ravan sa deklaracijom ili sa nekim drugim aktima? Te države su nama veoma bitne i mi se ne stidimo njihovog prijateljstva. Mi smo ponosni na njih, oni su glasali da Beograd bude domaćin EKSPO, mnogi od njih. Povukli su priznanje tzv. Kosova. Hoće sa nama da sarađuje vojno-tehnički, vojno-vojno, vojno-ekonomski, kako god, vojno-zdravstveno, vojno-obrazovno. Pa to je na ponos valjda države. A vi govorite u nekom pežorativnom, podrugljivom smislu o njima. Istovremeno nas kritikujete da ovde Nemačka vlada ili da neki stranci upravljaju državom. Da vam kažem nešto, sve ovo što vam je gospodin Dačić rekao je istina živa, ali bio je svedok sa vama. Pa to je pre 15-20 godina trebalo da raspravljate i tada da kažete da nećete "Rio Tinto", i tada da se setite Cerske bitke, i tada da se setite odbrane Podrinja. Ali niste se setili ni Cerske bitke ni Stepe, niste se setili ni Koštara ni Paštrika, a bogami ni "Oluje" ni stradanja Srba, niste se setili ni žetelaca. Niste, nego ste te koji su nas ubijali puštali iz zatvora, baš u vašem mandatu. Tada niste bili patriote, niste čuvali i nebo, i vazduh, i zemlju i vodu Srbije, tada ste ćutali. I mi nismo ni prizivali, ni klanjali, nego dočekali kao srpski domaćini nemačkog kancelara Šolca, što je dobra vest za Srbiju. I nemojte da obmanjujete građane Srbije i srpski narod, ne daj bože da dođete na vlast, daćete "Rio Tintu" sve da kopa i trčaćete u Berlin svi skupa zajedno, ali ne do kancelara Šolca, nego do trećeg sekretara sekretarovog sekretara u Bundes vladi da tražite da li još nešto možete da prodate i da date iz Srbije, jer ste ih vi doveli. Kao što ste se i sad sastajali sa podsekretarom nemačke vlade kada je bio kancelar Šolc, samo to nećete da kažete građanima Srbije, i samo da kažete koga finansiraju Nemci, nas sigurno ne finansiraju. Nemojte da pravite ovde igrokaze da ste vi, zaboga, tobož velike patriote, pa ne date nešto srpsko. Dali ste sve što ste mogli, ovo niste stigli. A danas ćemo mi sa našim rudnim bogatstvima od Boga i prirode datim upravljati pravilno i pametno, na korist srpskog naroda, građana Srbije i Srbije, da se razvijamo, da budemo bogatiji, da nam vojska bude snažnija, da čuvamo Republiku Srpsku, da imamo bolju geopolitičku poziciju i oko Kosova i Metohije. Kažete - predali smo Kosovo i Metohiju. Sve ste rekli, samo nikad niste rekli šta je vaša politika oko Kosova i Metohije. Nikada nijednom rečju niste rekli šta bi bila vaša politika oko Kosova i Metohije, kao što niste rekli ni šta bi radili po pitanju Dejtonskog sporazuma. Nikada nijednu reč o tome ne spominjete. Bežite kao đavo od krsta po pitanju vojske i Ministarstva odbrane. Nije to tema o kojoj vi treba da pričate, jer tu ste apsolutno pali i pokazali se nedostojnim. Pričajte o svim drugim temama, o Vojsci Srbije nemojte da pričate. Loš rezultat, katastrofalan rezultat ste ostavili, uz dopunu, niste topili tenkove, sekli ste ih, pa ste ih onda topili. Sekli ste ih, pa ste ih onda topili. Ali da znaju građani Srbije, ovu bolju furdu ste topili u Češkoj, a ovu lošiju ste u Sartidu, odnosno "US Steel". Tako ste radili. I sve ste to proglasili kao nepotentno, nefunkcionalno, van resursa, a kao što je Aleksandar rekao, sve to danas, nažalost, zbog rata, bije i puca i u Ukrajini i na mnogim drugim ratištima, a vi ste to sistematski uništavali. Ispravljamo vas, ili ispravljamo se, niste topili, prvo ste sekli, pa ste onda topili i uništavali srpsku vojsku. Ima još veći zločin, nije samo što ste smanjili broj naoružanja i vojne opreme, oruđa, broj tenkova, ubili ste broj posada i vojnika, to je najveće zlodelo koje ste počinili dok ste bili na čelu srpske vojske. Hvala vam lepo. 

ANA BRNABIĆ: Hvala vam. Pošto su se za repliku javili i narodni poslanik gospodin Ponoš i Lutovac i Miloš Jovanović, Dejan Bulatović i vidim da će onda to da traje do iznemoglosti ukrug, za danas završavamo rad. Nastavljamo sutra u 10.00 časova i dajem vam reč sa replikama. Hvala vam.