SNEŽANA PAUNOVIĆ: Poštovane dame i gospodo narodni poslanici, nastavljamo rad sednice Prvog vanrednog zasedanja Narodne skupštine Republike Srbije u Četrnaestom sazivu. Na osnovu službene evidencije o prisutnosti narodnih poslanika, konstatujem da sednici prisustvuje 95 narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 119 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Prelazimo na traženje obaveštenja i objašnjenja na osnovu člana 287. Poslovnika Narodne skupštine. Da li neko od predsednika, odnosno ovlašćenih predstavnika poslaničkih grupa želi da zatraži obaveštenje ili objašnjenje u skladu sa članom 287. Poslovnika? Reč ima gospođa Danijela Nestorović. Izvolite. 

DANIJELA NESTOROVIĆ: Dobar dan svima. Pre svega bih zatražila obaveštenje od gospodina Gorana Vesića, ministra građevinarstva, infrastrukture i saobraćaja, s obzirom da smo juče imali priliku da čujemo iznošenje neistinitih tvrdnji koje prevazilaze okvire političke kritike, a gospodin Vesić je pravnik i trebalo bi da zna da se radilo o vrlo teškoj kvalifikaciji koja je izrečena na moj račun. Zatražila bih objašnjenje koji su to investitori od kojih sam ja navodno tražila novac, imena i prezimena, odnosno nazive tih firmi koje se bave investiranjem, kao i čime su oni to bili tačno ucenjeni, odnosno zašto gospodin Vesić onda, kao pravnik, nije podneo krivičnu prijavu protiv mene kao narodnog poslanika za izvršeno teško krivično delo. Drugo pitanje za gospodina Gorana Vesića, odnosno obaveštenje je sledeće – zašto u Ministarstvu još uvek stoji Nacrt prostornog plana Republike Srbije i da li je gospodin Vesić kao ministar svestan činjenice da Prostorni plan Republike Srbije za period od 2021. godine do 2035. godine mora biti krovni dokument za sva ostala planska dokumenta Republike Srbije? Zašto još uvek nije usvojen i kako je moguće onda da se usvajaju ostali prostorni planovi i planska dokumenta bez krovnog dokumenta? Sledeće pitanje je upućeno Ministarstvu rudarstva i energetike. Zašto još uvek nemamo strategiju upravljanja mineralnim resursima, s obzirom da zaključujemo pisma o namerama, s obzirom da zaključujemo Memorandum o razumevanju o strateškim sirovinama, a još uvek nemamo jasnu, preciznu analizu stanja svih mineralnih sirovina, podzemnih voda, geotermalnih resursa. Takođe, nemamo ni resursne baze, nemamo ni podatke o održivosti eksploatacije, uticaja na životnu sredinu, kao i usaglašenost rudarske industrije sa evropskim i svetskim standardima? Kako je onda moguće da se zaključuju bilo kakvi međunarodni ugovori tog tipa ukoliko Republika Srbija nema strategiju upravljanja mineralnim resursima. Da li onda ministarka smatra da smo u nekom ozbiljnom pravnom problemu, s obzirom da kršimo svoj sopstveni Ustav? Takođe, postavila bih pitanje Ministarstvu za zaštitu životne sredine. Naime, imali smo priliku da u prethodnim danima non-stop ovde slušamo o Nacrtu studije o proceni uticaja na životnu sredinu Projekta „Jadar“, koji jedna privatna kompanija kriminalnog porekla prezentuje javnosti, a vi je ovde svesrdno podržavate, da li ministarka smatra da je ovaj nacrt studije, za koji oni otvoreno kažu u zadnjem poglavlju da nije u skladu sa pravnim propisima Republike Srbije i da ne snose odgovornost za izneta mišljenja, da li je ovo u skladu sa Ustavom Republike Srbije i da li je onda opravdano da ministri u Vladi, a i sama ministarka podržavaju ovakav nacrt studije, koji bi zapravo predstavljao osnovni dokument koji krši ne samo Ustav Republike Srbije, već i ostale zakone Republike Srbije? Hvala. 

SNEŽANA PAUNOVIĆ: Hvala, gospođo Nestorović. Sledeća reč ima gospođa Marina Mijatović. Izvolite. 

MARINA MIJATOVIĆ: Poštovane građanke i građani, mi imamo nekoliko pitanja za ministra zdravlja, s obzirom da poslednje vreme vidimo ceo ovaj haos u našem zdravstvenom sistemu, a i svedoci smo da više godina ovo naše zdravstvo se raspada i propada i takođe smo svedoci da nam je kvalitet zdravstvenih usluga jedan od najnižih u Evropi. Ono što je poražavajuće i što vidimo jeste da naše Ministarstvo zdravlja i sama Vlada nemaju uopšte nikakvu strategiju razvoja zdravstvenog sistema. O tome nam najviše ukazuju i žene koje su se javile u ovom poslednjem periodu i ukazale na sve ono što ne funkcioniše u zdravstvenom sistemu. Zato postavljamo nekoliko pitanja, a prvo je vezano za ona pitanja koja se tiču vođenja trudnoće i porođaja. Dakle, prvo pitanje je – da li u Republici Srbiji postoje usvojeni protokoli za vođenje trudnoće i porođaja? Na sajtu Ministarstva zdravlja, iako postoji sekcija koja se zove – dokumenti, tamo ne možemo da pronađemo apsolutno nijedan dokument koji govori o nekoj strategiji, o protokolima koji se tiču vođenja trudnoće. Dakle, naša medicina ne poseduje nijedan ginekološko-akušerski dokument koji je važan ženama koje bi dobile informaciju kako funkcionišu klinike za ginekologiju i akušerstvo. Naš Zakon o zdravstvenoj zaštiti, koji ste vi usvojili 2019. godine, kaže da svaki lekar mora da radi po stručnim standardima, vodičima dobre prakse, protokolima, a mi apsolutno nemamo nijedan od ovih dokumenata. Ono što je takođe poražavajuće, kada neka od žena u bilo kojoj klinci akušerskoj, ginekološkoj, bilo kojoj službi, uopšte bolnici, pita za ove protokole, pita o svojim pravima i pita šta može da očekuje u jednoj zdravstvenoj ustanovi, ona bude osuđena što pita, a rad Ministarstva po ovom pitanju je apsolutno netransparentan. A vi se ovde sve vreme hvalite kako nam je sve dostupno i transparentno. Pa još jednom ponavljam, da vidimo gde su ti protokoli, da li Srbija uopšte ima svoje protokole, kako naši lekari rade, po kojim standardima, po kojim principima i na koji način oni imaju odgovornost prema našim građankama i pacijentkinjama u zdravstvenim ustanovama. Drugo pitanje takođe koje se nadovezuje na protokole za vođenje trudnoće i porođaja tiče se specijalizacija isto u ovoj oblasti, dakle u oblasti ginekologije. Naše pitanje je – koliko ima ukupno lekara na specijalizaciji za ginekologiju i akušerstvo, uključujući i volonterske specijalizacije? Zašto naglašavam volonterske specijalizacije? Zbog toga što Institut za javno zdravlje, kao institut koji na nacionalnom i republičkom nivou ne poseduje ove informacije, mi smo pitali Institut o svim specijalizacijama, Institut je rekao da ne poseduje informacije o volonterskim specijalizacijama. Mi se onda pitamo, kako se uopšte planira pružanje usluga u ginekološko-akušerskim klinikama i kako se uopšte planira razvoj reproduktivnog zdravlja, odnosno koje su to strategije koje Republika Srbija ima za razvoj zaštite reproduktivnog zdravlja? Ono što smo od podataka dobili od Instituta za javno zdravlje jeste da u Republici Srbiji ukupno zaposleno 453 lekara sa specijalizacijom ginekologije i akušerstva. Međutim, ono što je nama veoma bitno jeste koliko u svakoj godini lekara sa ovom specijalizacijom odlazi u penziju, a koliko je odobrenih specijalizacija? Mi ono što smo dobili jeste da u 2024. godini odlazi u penziju 31 ginekolog, a u 2025. godini 44 ginekologa, a na specijalizaciji koji su upisali 2020. godine je 15 ginekologa, 2021. godine 18. Ono što mi ne znamo koliko je tih volonterskih specijalizacija i zašto Ministarstvo zdravlja i Institut za javno zdravlje „Batut“ ne poseduje ove informacije. Isto tako već godinama se hvalite da posedujete brojne baze podataka i da možemo da dobijemo sve informacije, a ovde na osnovu zahteva za pristup informacijama od javnog značaja odgovori organ na nacionalnom nivou da ne poseduje takve podatke. Mi vas pitamo, zašto i gde su ti podaci i ko vodi brigu o ovim specijalizacijama? Kada je u pitanju treće pitanje, tiče se upravljanja planiranja potreba. Naše pitanje je, da li poseduje Ministarstvo zdravlja godišnji program za rad i razvoj zdravstvenih ustanova? Mi znamo da svaka ustanova ima obavezu da svake godine podnese programa rada i razvoja zdravstvene ustanove i na taj način mora da formira svoj budžet. Ako ne posedujemo taj program i ako on nije vidljiv mi opravdano kao građani ove zemlje možemo da pitamo na koji način se formira rad celog zdravstvenog sistema? I, zbog toga je ovo naše pitanje, da li Ministarstvo zdravlja sarađuje sa zdravstvenim ustanovama, da li Ministarstvo zdravlja ima godišnji program koji pokazuje trenutni rad i razvoj zdravstvenih ustanova i šta planira u nekom narednom periodu? 

SNEŽANA PAUNOVIĆ: Gospođo Mijatović, pet minuta je prošlo. Ako možete to pitanje u manje od minut, ja bih vas molila. Dozvoliću vam tu priliku. Sada je već šesti minut, samo gledajte da to u manje od minut postavite kao pitanje. 

MARINA MIJATOVIĆ: Nema problema, evo skratiću. Četvrto pitanje je pitanje formiranja zdravstvenih centara, dakle, zašto se još uvek nisu formirali zdravstveni centri kada su imali obavezu po Zakonu o zdravstvenoj zaštiti da se formiraju i na osnovu odluka Vlade, npr. Zdravstveni centar Smederevo nije se formirao u praktičnom smislu, iako postoji odluka, pa je moje pitanje – zašto svi nisu formirani u skladu sa Zakonom o zdravstvenoj zaštiti? Hvala. 

SNEŽANA PAUNOVIĆ: Hvala gospođo Mijatović. Želim da podsetim sve kolege poslanike i poslanice da danas od četiri do sedam imate priliku da postavljate pitanje članovi Vlade, tako da ćete biti u prilici da postavite svim resornim ministarstvima. Nadalje, molim kolege samo da se utišaju dok druge kolege govore. Molim vas, iako smo vrlo fleksibilni, gledajte da koncipirate pitanja u formatu od pet minuta. Niko vas neće prekidati da završite svoj tok misli, ali budite i vi malo predusretljivi prema, eto meni bar u ovoj situaciji. Sledeći ima reč gospodin Milija Miletić. Izvolite. 

MILIJA MILETIĆ: Zahvaljujem se poštovana, uvažene kolege. Postavio bih pitanje Ministarstvu zdravlja dr Lončaru. Ja sam u prethodnom periodu podneo zakon vezano za Zakon o Hitnoj pomoći, tiče se da veliki broj naših malih domova zdravlja nemaju službu hitne pomoći i okviru tog zakona je predviđeno na koji način i kako da se definiše služba Hitne pomoći u svakoj lokalnoj samoupravi, u svakoj opštini. Bitno je zbog toga da bismo imali mogućnost da u svakom trenutku pomognemo svakom onom sugrađaninu, čoveku koji je imao neki problem, da mu se omogući zdravstvena zaštita, da mu se pruži pomoć i da na taj način spasimo živote. Evo ja mogu da kažem, jedna od bitnijih stvari jeste, unazad dvadesetak dana kod mene u mojoj opštini gde ja živim u Svrljigu desila se teška saobraćajna nesreća gde su učestvovala dva vozila. U tim vozilima je bilo deset ljudi, gde su svi bili teško povređeni. To je bila teška saobraćajna nesreća sa teškim posledicama, gde je bio ugrožen život većem broju ljudi. Mogu da pohvalim radnike Doma zdravlja Svrljig koji su promtno delovali, istog trenutka izašli, odradili, spasili živote i na taj način pomogli da deset mladih ljudi budu dobro i da sve ide kako treba. Baš zbog toga, zbog takvih situacija, kao što je recimo, kroz Svrljig prolazi tržni put, ne dolazi veliki broj saobraćajnih nezgoda, gde nemamo dom zdravlja, nama je klinički centar blizu, ali u suština svega jeste da imamo zakon koji ćemo definisati sve segmente u radu svakog učesnika, da li je doktor, sestra, vozač, da imamo ljude koji će dežurati 24 časa i na taj način imati mogućnost da se obezbedi siguran život svakom građaninu u tim lokalnim samoupravama. Zakon o Hitnoj pomoći je neophodan i mislim da bi bilo dobro, a ja imam veliko poverenje u ministra Lončara, kao čoveka koji zna svoj posao, koji je u vreme kada je bila korona uspeo da se izbori zajedno sa svim medicinarima, da se izbori sa tom teškom situacijom. Zato još jednom mene kao čoveka interesuje, a veliki broj građana tih malih sredina koji nemaju službu Hitne pomoći interesuje na koji način će to biti regulisano. Ponovo ću da predložim taj zakon i dostaviti predsedniku Skupštine. Očekujem da to bude realizovano baš zbog svih nas koji živimo u takvim sredinama. U utorak kada sam postavljao poslaničko pitanje, kolega Đorđe Stanković je bez razloga me je prozvao, jer ja sam tada govorio o stvarima koje su bitne za građane Niša, stavljen kamen temeljac za izgradnju fabrike gde će se zaposliti 300 ljudi, gde je terminal na aerodromu u Nišu odrađen, gde je stavljen u funkciju, a to je sve dobro za svakog od nas koji živimo na tom području, a to je dobro i za nas iz Svrljiga i za Belopalančane i za sve koji tamo žive, jer svako ulaganje u Niš jeste ulaganje u jugoistok Srbije, jer je Niš motor pokretač razvoja jugoistoka Srbije. Bitna stvar je i to što sam rekao, postavljao pitanje ministarki Milici Đurđević Stamenkovski vezano za porodilje, ne razumem baš zašto i zbog čega jer me je prozvao zato što sam imao najpoštenije namere, pozdravio ono što se radi u Nišu i u krajnjem slučaju tu smo da se dogovaramo, jer svako ulaganje u Niš je nešto što je dobro, a za mene bi bilo mnogo bolje da ulažemo u Svrljig, ali i Niš je nama nešto veoma bitno zato što je motor pokretač razvoja jugoistoka Srbije. Još jednom, velika podrška za svako ulaganje i velika potreba da se ulaže u naše male sredine, u lokalne samouprave, a sa druge strane vi ovde kao poslanici možemo govoriti puno stvari koje ne stoje, ali najbitnija stvar jeste da je razvoj i ulaganje u razvoj nešto što mora da bude. Hvala. 

SNEŽANA PAUNOVIĆ: Hvala, gospodine Miletiću. Reč ima gospođa Ana Ivanović. 

ANA IVANOVIĆ: Dobra dan. Poštovanje svim narodnim poslanicima. Poštovana predsedavajuća, naša poslanička grupa ima dva pitanja. 

SNEŽANA PAUNOVIĆ: Gospođo Ivanović, molim vas samo približite mikrofon, jer vas ja ne čujem. 

ANA IVANOVIĆ: Koliko su ukupno rešenja nadležna ministarstva izdala za istraživanja litijuma na teritoriji Srbije do današnjeg dana i na kojim lokacijama? To je jedno pitanje. Drugo pitanje. Po izveštaju DRI u Srbiji je odobreno 674 eksploatacionih polja, da li je tačno da su za sada dostavljeni podaci o generisanim količinama rudarskog otpada sa manje od 200 tih eksploatacionih polja? Ako je to tačno, kada možemo da očekujemo podatke u vezi upravljanja rudarskim otpadom sa ostalih 500 eksploatacionih polja? To je sve. 

SNEŽANA PAUNOVIĆ: Hvala najlepše, gospođo Ivanović. Reč ima Branko Pavlović. Izvolite. 

BRANKO PAVLOVIĆ: Zahvaljujem. Imam tri pitanja. Prvo je formalno za Ministarstvo pravde, a suštinski za Vladu, jer je rešenje problema o kome ću govoriti i postaviti pitanje međuresornog karaktera, pa Vlada prvo mora da izađe sa tim odgovorom. Naime, zvanični državni organ nadležno za to pitanje, Visoki savet sudstva, je u svojoj Strategiji u komunikaciji sa evropskim telima izvestio da je materijalni položaj, ja ću govoriti sada o sudijama ali odnosi se na sve zaposlene u pravosuđu, takav da ugrožava nezavisnost sudstva i bitno ograničava mogućnost kvalitetne kadrovske politike u toj oblasti. Problem je u tome što u narednih sedam godina preko 50% sadašnjih sudija ide u penziju, a u narednih 10 godina 62%. Mi u ovom trenutku ne možemo sa ovim materijalnim položajem koji imamo, a koje je na samom dnu Evrope, da privučemo najkvalitetnije mlade pravnike da uopšte žele da se prijavljuju da budu sudije i tužioci. To znači da ćemo imati i danas već imamo u sistemu pripravnika i saradnika manje kadrova nego što ćemo imati upražnjenih radnih mesta, a sistematizacija inače nije popunjena 15%. Dakle, pitanje je kada će Vlada, inače ovaj stav Visokog saveta sudstva je javno komuniciran pre dve godine, izaći sa sveobuhvatnim merama rešavanja pitanja materijalnog statusa sudija i svih drugih zaposlenih u pravosuđu? Druga dva pitanja su za Ministarstvo spoljnih poslova. Jedno je, pojavila se jedna vrsta nekomunikacije između Kancelarije za dijasporu i Odbora za dijasporu Narodne skupštine Republike Srbije u tom smislu da Kancelarija ne dostavlja podatke o našim udruženjima Srba u dijaspori Odboru za dijasporu i time blokira rad skupštinskog odbora. Pitanje je kada će se, odnosno da li će se u kratkom roku, ova vrsta odsustva komunikacije između izvršnog organa i organa Skupštine Srbije otkloniti? Treće pitanje je za Ministarstvo spoljnih poslova, najkraće. Da li će i kada Republika Srbija ukinuti sankcije bratskoj Belorusiji, kojima smo se pridružili, a koji nam ne služe na čast? Hvala. 

SNEŽANA PAUNOVIĆ: Hvala, gospodine Pavloviću. Sledeći reč ima gospodin Nenad Mitrović. Izvolite. 

NENAD MITROVIĆ: Hvala puno. Poštovani narodni poslanici, građani Srbije nisu nepismeni ljudi opšte prakse već su samo zabrinuti i nepoverljivi ljudi opšte prakse. Narod u Srbiji se dosta plaši svega i svačega i ne veruje više nikom, pogotovo ne veruje političarima. Političari često znaju da budu stručnjaci opšte prakse, da pričaju o svemu, pogotovo o nečemu što ne znaju, ili imaju iluziju da znaju. Zbog smirivanja tenzija u društvu, koje su danas u Srbiji poprilično velike i otklanjanja svake sumnje da li je opozicija strani plaćenik, da li su špijuni, saradnici raznih službi ili, ne daj bože, da koče razvoj Srbije, predlažem kao narodni poslanik Demokratske stranke, zahtevam i pitam predsednika Republike i predsednika Vlade, a u vezi iskopavanja litijuma u Srbiji, najveći rudnici, znate, litijuma su u Australiji, Čileu i Kini. Pitam - kada ćete organizovati put u Australiju za 50-ak ljudi iz Srbije, da vide rudnik litijuma i da vide visoke ekološke standarde koje primenjuje Rio Tinto u tim rudnicima? Novac za to može vrlo lako da se nađe. Recimo, da ne šaljete 300 autobusa u Loznici, za bilo koji miting, nego da umesto plaćanja tih autobusa uplatite putovanje za 50 ljudi u Australiji. Među putnicima treba i mora da budu i Zlatko Kokanović i Dragan Simović i Ljiljana Bralović i Nebojša Petković i novinari Žaklina Tatalović, i Jovan Memedović sa RTS, i Jelena Obućina i Ljubica Gojdić, naravno i Gordana Uzelac, i Milomir Marić, ako hoćete da vam bude zanimljivo i pozovite ovu Jovanu sa "Pinka". Vođa puta mora da bude Aleksandar Vučić, jer je to važno pitanje i u pitanju je budućnost Srbije. Snimite gospodo rudnike, napravite specijalnu emisiju o visokim standardima zaštite životne sredine i obavezno da svratite u Zapadnu Australiju blizu Perta, da pitate građane zašto su zabranili iskopavanje litijuma na svojoj teritoriji, pod izgovorom da na tom području ima dosta šuma i livada. Ako se pokaže da je Rio Tinto čaj od bosiljka, kamilice ili nane, vi ćete vladati srećno do kraja života. A opozicija će večno biti opozicija i samo tako ćete uveriti građane Srbije da je Rio Tinto ekološka organizacija i samo tako ćete smiriti građane Srbije. Drugo pitanje koje imam, a to je pitanje kada će pravosnažne i izvršne presude Osnovnog suda Surdulice biti izvršene i to nije samo Osnovni sud u Surdulici, nego i Treći osnovni sud u Beogradu, Viši sud u Vranju, Apelacioni sud u Nišu i Vrhovni kasacioni sud, jer više meštana, seljaka sela Kržnice i Manajla, opštine Vladičin Han, ispod kojih sela je probijen tunel, tužili su Euroalijansu, i dobili su i izvršne presude i izvršitelji rade i nikada nisu mogli da naplate svoja potraživanja. Napominjem da mi je ovo poslao kao narodnom poslaniku advokat iz advokatske kancelarije Nikolić, koji je bio vaš član i on i njegov sin, znači članovi SNS, traže pomoć od poslanika DS, da se izvrši pravo. Igrom slučaja taj čovek je bio i sudija i koji je mene sudio, a danas smo saradnici. Isti taj advokat je poslao pismo i Aleksandru Vučiću na Andrićev venac, januara 2024. godine, tražeći pomoć, jer ovo su ljudi oštećeni zato što Euroalijansa ne može da se blokira. Aleksandar Vučić do dana današnjeg nije odgovorio i ja tražim odgovor od Aleksandra Vučića zašto nije odgovorio i od Ministarstva finansija zašto ne mogu da se naplate potraživanja koja su dobijana na sudu. Hvala lepo. 

SNEŽANA PAUNOVIĆ: Doktore Mitroviću, hvala. Sledeći ima reč, gospodin Slobodan Petrović. 

SLOBODAN PETROVIĆ: Poštovani, pitanje za ministra zdravlja, Zlatibora Lončara. Imajući u vidu da je članom 13. stav 4. uredbe o planom mreža zdravstvenih ustanova propisano da se Zavod za urgentnu medicinu osniva za teritoriju jedne ili više jedinica lokalne samouprave, a da je grad Beograd, jedna jedinica lokalne samouprave, molim vas da objasnite na osnovu kojeg člana zakona je omogućeno da Zavod za urgentnu medicinu Beograd svoj rad ograniči na samo 11 od 17 gradskih opština. S obzirom na tragične događaje od početka 2024. godine, a jedan od njih se dogodio 9. marta kada je preminula Sara Petković, čija je majka iz gradske opštine Grocka, pozivala broj 194, ali joj Hitna pomoć nije poslata, pod izgovorom da Zavod nije nadležan za tu teritoriju, postavljam pitanje da li je utvrđena odgovornost za ovaj slučaj i da li je nešto učinjeno da Zavod organizuje rad u skladu sa zakonom i pomenutim članom 13. stav 4. Takođe, zahtevam objašnjenje kako to da Zavod nije nadležan ako navedeni član Uredbe nedvosmisleno govori da se Zavod osniva za celu teritoriju jedinice lokalne samouprave? S obzirom na to da ste od strane Udruženja „Pravo na život Meri“ u više navrata obaveštavani dopisima i dokazima o kršenju zakona i podzakonskih akata od strane rukovodioca Zavoda, a posebno imajući u vidu dopis kojim je više puta ukazano na protiv pravno angažovanje radnika iz redovnog rada na komercijalna dežurstva, da li je Ministarstvo preduzelo neke korake da se ovakva postupanja isprave i koje konkretno? Podsećam da je RFZO prošle godine na zahtev ovog udruženja utvrdio nenamensko trošenje budžetskih sredstava, protiv pravno angažovanje zaposlenih, kao i kršenje ugovora o radu o pružanju i finansiranju zdravstvene zaštite iz obaveznog zdravstvenog osiguranja, te doneo rešenje i naložio Zavodu povraćaj sredstava, kao i zabranu angažovanja radnika iz redovnog rada na dežurstva po ugovorima sklopljenim sa drugim licima. Pored svega navedenog Zavod je nastavio da na ovaj način prihoduje sopstvena sredstva umanjujući ionako nedovoljan broj ekipa za redovan rad čime direktno umanjuje efikasnost svog rada. Pokret „Pravo na život Meri“ se 20. juna 2024. godine obratio RFZO-u i dostavio dokaze da se sa komercijalnim dežurstvima nastavilo i zahtevalo postupanje, ali se RFZO ovaj put proglasilo nenadležnim i obavestio ovo udruženje da je njihov dopis 25. juna ove godine prosleđen Ministarstvu zdravlja na postupanje. S obzirom na to da je čudno da se RFZO proglasio nenadležnim za istu stvar za koju je prošle godine postupao postavljam pitanje – da li postoji bilo kakav dokument kojim se sugeriše drugim državnim organima kako da postupaju po dopisima ovog udruženja, kao i da li je dopis koji je prosleđen od strane RFZO Ministarstvo zdravlja postupalo i na koji način? Takođe, tražim da mi se dostavi informacija o ukupnom prihodovanom iznosu na račun sopstvenih sredstava a koja su prihodovana na osnovu angažovanja radnika na zahtev trećih lica u 2023. godini, kao i broj radnika koji imaju sklopljen ugovor o dopunskom radu. Imajući u vidu član 12. Pravilnika o bližim uslovima za obavljanje zdravstvene delatnosti koji definiše broj timova na 6.000 stanovnika molim da mi se daju i sledeće informacije – koliko timova ima Zavod za urgentnu medicinu Beograd, na osnovu kog broja stanovnika se procenio neophodan broj timova i da li Zavod za urgentnu medicinu Beograd ima broj timova propisan navedenim članom Pravilnika. Hvala. 

SNEŽANA PAUNOVIĆ: Hvala vama, gospodine Petroviću. Reč ima gospodin Vladimir Đorđević. Izvolite. 

VLADIMIR ĐORĐEVIĆ: Poštovana predsedavajuća, imam par pitanja. Prvo pitanje je za Ministarstvo obrazovanja. Novac za udžbenike dobijaju deca Beograda, a šta je sa decom Kragujevca, Niša, Vranja, Loznice, Valjeva, ostatka Srbije? Jel ta deca nisu naša deca ili neće ići u školu, pošto planirate da ih raselite zbog otvaranja rudnika? Sledeće pitanje je za ministra Dačića. Svi ljudi u borbi za opstanak će, kao što vidite, ranije ili kasnije doći u Beograd. Zato bih pitao ministra Dačića – šta ćete kada vam se pola Srbije slije u Beograd? Da li ćete ispuniti vaš plan i hoćete li gušiti te proteste, hoćete li izdati naređenje policiji da oružje uperi u svoj narod? Sledeće pitanje je pitanje za Ministarstvo pravosuđa. Srpsko pravosuđe u svojoj praksi nije zabeležilo slučaj u kom suđenje toliko dugo ne može da počne kao u slučaju „Jovanjice“. Imali ste najveću fabriku skanka u ovom delu Evrope što ovaj sudski postupak stavlja u jedan od najznačajnijih u oblasti organizovanog kriminala. Da li su opravdane sumnje da ga država opstruiše jer šestorica optuženih od ukupno devetorice dolazi iz najosetljivijih državnih struktura. Pitam – da li ćete i kada pokrenuti postupak? Za Ministarstvo kulture – Generalštab ima status spomenika kulture i uživa poseban stepen zaštite. Koga tačno vi tu štitite kada zločin nazvan „Milosrdni anđeo“ kojim je bombardovana naša zemlja hoćete da maskirate luksuznim hotelom u kome će odsedati oni koji su zločin nad našom zemljom i narodom počinili? Jer predaja Generalštaba u ruke Amerikancima je samoismejavanje sopstvenom narodu ili je to cena opstanka na vlasti, a ako nije da li ćete poništiti sve dozvole? Poslednje pitanje je za Ministarstvo građevine, gospodina Vesića – ima li u prodaji stare „Šećerane“ ikakvih tragova korupcije, obzirom da imamo znanje o vašoj bliskosti sa vlasnikom firme „Vrenje“ koja je kupila staru „Šećeranu“? Poznato je da ste vi lično izjavili da će država reagovati i pošto ima pravo preče kupovine, jer je objekat od nacionalnog značaja, i otkupiti od Agencije za stečajne postupke. Takođe, zašto su Kinezi u Vlajkovićevoj dobili koncesiju na 40 godina i kako? Sledeće pitanje je zašto Srbi ne mogu da uknjiže kuće po 30 godina, a Kinezi uknjiže rudnik za jedan dan? Zahvaljujem. 

SNEŽANA PAUNOVIĆ: Hvala, gospodine Đorđeviću. Sledeći je gospodin Miloš Parandilović. Izvolite. 

MILOŠ PARANDILOVIĆ: Ja imam nekoliko pitanja za vas naprednjake, pa ne znam da li će mi biti dovoljno pet minuta, ali prvo i osnovno pitanje jeste – do kada vi mislite da rasturate ovu državu koju je neko krvlju plaćao, koju je neko stvarao, za koju je neko prelazio albansku golgotu, vraćao se i oslobađao ovu zemlju da biste je vi danas krčmili i da biste vi danas sa mediokritetima koje ste okupili u svojoj Vladi, u svojim ministarstvima, pa bogami i u ovom parlamentu, i nacionalnim medijima, koje ste takođe okupirali i ispirali građanima Srbije mozak i objašnjavali kako je sve što je bolesno zdravo, jer je, možete misliti, u vašem interesu? Dakle, takva je situacija u državi Srbiji da je grupa mediokriteta, a to su vaše perjanice u svim ministarstvima i u ovom parlamentu i gde god vi vladate, gde god ste pustili svoje pipke, ta bulumenta, koja na nacionalnim medijima, koje ste takođe pretvorili u jedan veliki rijaliti, 24 sata dnevno, 365 dana u godini Srbima ispira mozak i objašnjava kako je bolest zdrava i kako je bolest dobra. To vi radite. Žao mi je što ovaj tužni skup ministara, koji su takođe takvi kako sam opisao, nisu sada ovde, da i njima lično postavim pitanja, ali ću im ja svakako postaviti, pa valjda će im neko preneti. Pitanje za Milicu Đurđević Stamenkovski: do kada misli da maskira Vučićeve političke neuspehe, da vodi borbe protiv novog svetskog poretka zato što se nama zdravstvo, akušerstvo, porodilišta, bolnice i domovi zdravlja raspadaju? Do kada mislite to da radite pošto ste infantilni, pošto ništa niste u stanju da sredite, a osnovano sumnjam da namerno razarate sve srpske institucije, a posebno zdravstvo, jer to vas ne dotiče? Vi se lečite po Nemačkoj, po Švajcarskoj, po belom svetu. Ovde je zdravstvo svedeno na totalnu socijalu. Ovde se mi pitamo kada će nam krov pasti na glavu kada uđemo u bolnice. Ovde je sve forma, ovde je sve fora. Ovde ste napravili na Slaviji fontanu koja šljašti kao na Tajms skveru, a 300 metara odatle Infektivna klinika vam se raspada i takve su vam sve bolnice – raspadnuti kreveti, raspadnuti zidovi, raspadnuti plafoni i pacijenti koji beže odatle. Žene u ovoj zemlji imaju strah od porođaja zato što ste vi razorili sve, što nemate klimu na 40 stepeni, što vam krovovi prokišnjavaju u bolnici, a onda se pojavi novopečena ministarka, koja je do juče bila opozicija, da vodi borbu protiv, možete misliti, novog svetskog poretka, jer je truli zapad ili ne znam ko kriv što se ova država raspada, a ovde je sve u stanju raspada. Imao bih pitanje za ministra informisanja, koji takođe nije tu, kao što vi ste naprednjaci poznate hrabriše, ali samo kad ste sami u duelu, to Vučić najbolje objašnjava, sam se pojavi u emisiji i priča šta hoće. Zašto nam informativa izgleda ovako, zašto nam štampani, elektronski mediji izgledaju ovako, da favorizuju samo vladajuću stranku i služe za blaćenje opozicije i iznošenje neistina i gluposti, bez da opozicija ili bilo ko iz opozicije ima jedan minut da kaže nešto u svoju odbranu? Za ministarku pravosuđa – zašto nam pravosuđe izgleda ovako? Zašto Srbi jedino pravdu mogu da traže u Strazburu, jer u Srbiji ne mogu da je nađu? Zašto ste Ustavni sud stavili pod svoju kontrolu, pa vam ono pomaže da dovedete Rio Tinto, pošto ništa drugo ne možete? Ceo svet zna da je cena litijuma pala za 80%, oko sedam puta, da Kinezi već proizvode električne automobile bez litijumskih baterija, a vi hoćete da raskopate trećinu Srbije, da raselite trećinu Srbije, da bi verovatno Vučić, Andrej i Aleksandar, Mali i njegov brat, Brnabićka i njen brat, mogli da zarađuju milione. To je razlog zašto Rio Tintno dolazi ovde, da biste vi mogli da izađete kao milijarderi iz ovog mandata. Pozivao sam predsednika države, i ne samo ja nego mnogi ovde, na TV duel, ali ono je hrabar samo kad mu je protivnik Jovana Jeremić i Jelena Karleuša, on je tada hrabar, u tim TV duelima. On ne sme ni sa kim iz opozicije da izađe, niti će kada smeti, zato što je ovu državu stavio u svoj džep. Da li vi mislite da se neko u Evropi i svetu nije setio toga da može da rasturi svoju državu, da privatizuje sve i da bude veliki šef i da ide da kupuje glasove, pa to ide i do par hiljada evra tamo gde je bitno? To vi radite. Rasturili ste ovu državu i odgovaraćete. 

SNEŽANA PAUNOVIĆ: I konačno, gospođa Irena Živković ima reč. Izvolite. 

IRENA ŽIVKOVIĆ: Poštovana predsedavajuća, poštovane kolege poslanici, uputila sam Narodnoj skupštini i ministarki Đedović i ministarki Ireni Vujović poslanička pitanja na koja jesam dobila nešto što se očigledno smatra odgovorima, ali to odgovori nisu, to su ili nedovoljne informacije ili neistina. Ponovo bih da ponovim ista pitanja i da obrazložim značaj toga da mi obe ministarke odgovore, ne meni, nego meni kao predstavniku građana Srbije, naročito građana Bora, da odgovore kvalitetno, kompletno i pre svega, istinito. Pitanja su – koliko tona koncentrata se dnevno izveze iz Bora? Koji tačno plemeniti metali su sadržani u tom koncentratu i da li je u skladu sa svim zakonima i Ustavom sve to? Drugo pitanje – kada će poslovanje kompanije Ziđin biti svedeno u zakonske okvire koji će onemogućiti rad pogona i rudnika bez zakonom utvrđenih dozvola i studija uticaja na životnu sredinu, a Ministarstvu za zaštitu životne sredine i ekološkim inspektorima dozvoliti slobodan rad u skladu sa svim našim zakonima? Vezano za izvoz, upućena sam isključivo na carinu, kao da to ne treba da zanima ministarstvo, kao da je to potpuno odvojena kategorija. Često u ovoj sali pominjete nacionalni interes, pa pitam gospođu Đedović - koji tačno interes ima država Srbija u tome što Ziđin izvozi koncentrat, a ne finalni proizvod? Nikakav interes. Država Srbija u tome ima samo štetu. Mi brojimo u Boru pet do šest kompozicija dnevno, svaka sa po 16 vagona dupke punih koncentrata, puni plemenitih metala koji izlaze iz Bora, brojimo zato što ne znamo, nemamo podatke. Brojimo i kamione koji idu i upropašćavaju put Bor –Selište, za koji je Aleksandar Vučić još maja 2022. godine rekao da će do kraja godine biti rešen taj put. Taj put je načisto upropašćen. Dve godine vi rešavate put od 30 kilometara, 30 kilometara, iako je obećao do kraja 2022. godine. Čak ni mi koji tamo živimo ne znamo ništa. Ne znamo čak ni čija je ta zemlja na kojoj rastu naša deca. Preko ugovora kojim je prodat RTB Bor nije kvalitetno sprovedena i podeljena poslovna i neposlovna imovina. Sada su radnici bivšeg RTB-a u situaciji da otkup svojih stanova plaćaju Ziđinu, zato što je Ziđin vlasnik stanova radnika u Boru. To nije sigurno poslovna imovina. To nije interes države, niti radnika, niti građana Bora. Nad Borskim jezerom Ziđin ima državinu, to znači da nema formalno, ali ima faktičko vlasništvo. Što se tiče drugog pitanja, obraćam se direktno gospođi Vujović. U odgovoru stoji da se sve radi po zakonu i to nije istina. Gospođo ministarka, dopuštate da u Ziđinu Bor ne poštuje ni zakone Republike Srbije, ni ekološke standarde. Ja vas molim i vas kolege poslanike, pogledajte zvanični izveštaj Instituta za rudarstvo i metalurgiju koji pokazuju da je u poslednja tri meseca arsen i kadmijum 30 puta preko godišnjih prosečnih ciljnih vrednosti ili studije Instituta za javno zdravlje „Batut“, koji upozorava od 2019. godine na ogromno povećanje broja maligniteta u Boru. Na vrhu doma zdravlja u Boru ste postavili ekran na kom se iznose podaci o sumpor-dioksidu, koji jeste konačno sveden u zakonske granice, ali na tom ekranu nema podataka o teškim metalima kojima smo abnormalno mnogo izloženi i koji su direktni uzročnici kancera. Time dovodite u zabludu građane Bora, kad kažete da je vazduh odličan. Kada pominjete studije uticaja na životnu sredinu, za koje kažete da će se njima rukovoditi i u projektu Jadar i u drugim projektima, postoji čitav spisak onoga što je bez studije uticaja u Boru izgrađeno – krečana u Zagrađu, tunel Krivajske reke, nadvišenje jalovišta RTH, flotacija topioničke šljake, vatrena okna za jamu, nova flotacija na odlagalištu raskrivke i radovi na kopu Krivelj. U sudskim postupcima ste i zbog zagađenja vazduha 2019. godine, kada je sumpor-dioksid išao preko 5000 mikrograma po metru kubnog vazduha od dozvoljenih zakonom 350 mikrograma. Ja sam tada podnela prijavu bivšem ministru Goranu Trivanu. To će tek septembra biti prvo ročište. Ziđin će platiti kaznu. Šta je njima to na njihov profit koji oni ostvaruju na godišnjem nivou? U sudskim postupcima se i zbog studije o proceni uticaja za rudnik Cerova, studije procene uticaja za odlagalište raskrivke rudnika Veliki Krivelj, studije o proceni uticaja za kolektor Krivajske reke. Ni vaše ministarstvo, ni ekološki inspektori, pa ni Vlada Republike Srbije ne rade u interesu građana Srbije, jer dozvoljavate ugrožavanje životne sredine i života ljudi u Boru. Izvinite, prekoračila sam vreme. Završavam ovim. Ne bih volela da neko ovo moje obraćanje izokrene, kao što obično rade i kažu da ja želim da se zatvori rudnik i fabrika. Moj deda je poginuo u tom rudnik. Moji roditelji su od svojih plata gradili taj Bor. Ja sam rudarsko dete. Rudnik i fabrika moraju da rade, ali po zakonima države Srbije i u korist građana države Srbije. Samo tako možemo da opstanemo kao narod. Hvala. 

SNEŽANA PAUNOVIĆ:: Hvala. Reč ima Milimir Vujadinović. 

MILIMIR VUJADINOVIĆ: Hvala. Dakle, 25. jul, na današnji dan pre 34 godine u hrvatskom Saboru je ustavnim amandmanima u upotrebu vraćena šahovnica i zabranjena ćirilica. Taj dan je označio početak progona srpskog naroda na Balkanu, njegove kulture, identiteta i takođe, početak oduzimanja njegovih političkih prava. Taj proces do današnjeg dana, u nešto bržem ili sporijem obliku, je nastavljen bez nekih većih promena. Slučajno ili ne, pet godina kasnije vođe srpskog naroda u Hrvatskoj i u BiH, Martić, Karadžić i Mladić su od strane politički instruisanog suda optuženi baš na današnji dan. Deklaracija o zaštiti prava srpskog naroda, o kojoj govorimo ovih dana, u stvari postavlja temelje i definiše mere ekonomske, političke i sve druge, kojima će se ovaj proces koji je započet pre 34 godine zaustaviti ili barem usporiti. Naš narod kaže da se na Vidovdan sve najbolje vidi. Ima neke istine u tome i sa tim se slažem. Na Vidovdan, kada smo inicijalno usvajali ovu Deklaraciju, na inicijativu srpskog predsednika iz Beograda i predsednika Republike Srpske iz Banja Luke, stajali smo okupljeni sa našom braćom iz Republike Srpske, Crne Gore, njihovim institucijama, sa našom dečicom i sa našom svetom crkvom oko principa koji se danas nalaze u ovoj deklaraciji. Tog istog Vidovdana, na taj isti dan, u to isto vreme, ovi ljudi iz opozicije stajali su okupljeni oko jednog kamiona koji je zaustavio protok na šetalištu u Loznici i koji je bio parkiran ispred Vukovog Doma kulture kao svetinje i hrama srpske kulture u Podrinju, ako hoćete i u Srbiji. Na tom kamionu, tog Vidovdana, je stajao neki Adi Selman iz Tuzle, kao vođa i glasnogovornik tog okupljanja. Adi Selman iz Tuzle je čuveni aktivista koji već godinama unazad, direktno ili indirektno, negira Republiku Srpsku, traži unitarizaciju Bosne i Hercegovine i otvoreno blati i pljuje srpske institucije i srpske gradove, srpske investicije u Republici Srbiji. Sad nije ta pojava nama ni čudna. Dešavalo se to i ranije. Na proteste u Beogradu su dovodili Alijinog mudžahedina, snajperistu, kako sam kaže, čoveka koji je za vreme rata ubijao Srbe. Nama već viđeni scenario. Zamislite, sada molim vas situaciju u kojoj pod kapom zaštite životne sredine u Zenici, jer je tamo Železara Zenica, jedna od najvećih zagađivača u Bosni i Hercegovini, na jednom takvom kamionu, na šetalištu u Zenici stoji neki vođa neke desničarske srpske organizacije iz Beograda ili neki poslanik i vođa poslaničke grupe lažne desničarske opcije u parlamentu srpske države i sa razglasa viče sve najgore o Federaciji Bosne i Hercegovine. Jel to moguće? Zamislite na protestima u Zagrebu ili u Sarajevu kapetana Dragana ili zamislite kamion na splitskoj rivi na kojoj stoji neko od poslanika iz ove naše lažne desne opozicije. Jel to moguće­? Ovo pre svega zbog građana Srbije da znaju o čemu se radi. Šta je moje pitanje, a doći će danas ministar policije ovde i biće zgodno da nam odgovori, da li će i kada takvim licima koja ugrožavaju bezbednost Republike Srbije biti zabranjen ulazak u Republiku Srbiju? Kada i na koji vremenski period kako se ove stvari ne bi dešavale i da, pored ugrožavanja bezbednosti građana Srbije, ne bismo proživljavali bruku i sramotu? Nadam se da će ministar imati odgovor na to pitanje, kako bi svi mi bili zadovoljni. Još jednom, na kraju, evo odmah završavam, poštovana predsedavajuća, nisam sretan što opozicija neće podržati deklaraciju o kojoj govorimo ovih dana, kao što je to učinila opozicija u parlamentu u Banja Luci, gde sam sa našim kolegama iz SNS-a i još nekima bio prisutan kao gost u danu usvajanja ovog teksta. Odgovorno je postupila tamošnja opozicija i podržala tekst ove deklaracije. Nema čovek puno prilike u životu da prisustvuje istorijskim događajima i da se u njima na pravilan način ponese, ali onakav kakav bude tog dana takav neka bude i doveka, što bi Njegoš rekao – svaki je rođen da po jednom umre, čast i bruke žive dovijeka. Mi ćemo živeti časno. Hvala vam. 

SNEŽANA PAUNOVIĆ::: Hvala, gospodine Vujadinoviću. Pošto se više niko od predsednika, odnosno ovlašćenih predstavnika poslaničkih grupa ne javlja za reč, nastavljamo sa radom. Nekoliko obaveštenja pre toga. Obaveštavam vas da su sprečeni da sednici prisustvuju sledeći narodni poslanici: gospodin Peđa Mitrović, prof. dr Mirka Lukić Šarkanović, gospodin Branko Ružić, gospodin Dobrica Veselinović i prof. dr Jelena Jerinić. Obaveštavam vas da danas nastavljamo sa radom posle 18.00 časova. Nastavljamo zajednički načelni i jedinstveni pretres o predlozima akata iz tačaka od 1. do 60. dnevnog reda. Reč ima gospodin Aleksandar Pavić. 

ALEKSANDAR PAVIĆ: Poštovani narodni poslanici, poštovana predsedavajuća, poslanička grupa MI – Snaga naroda će da podrži Deklaraciju Svesrpskog sabora, iako smatramo da to može još mnogo jače i konkretnije, ali mi nismo učestvovali u njenom koncipiranju i nama je najvažnije, na prvom mestu, što je ovu Deklaraciju već usvojila Narodna skupština Republike Srpske. Mi smo vrlo svesni toga koliko je to važno za Republiku Srpsku. Svaki vid povezivanja sa Republikom Srbijom i jedino nam je žao što ranije nije došlo do ovakve deklaracije i što je do skoro i ovde, u ovoj državi, nažalost, lažni visoki predstavnik bi prihvatan i priznat za pravog visokog predstavnik što on nije. Isto tako delimo nezadovoljstvo koje su iskazali neki prethodni govornici što ovo nije posebna tačka dnevnog reda, pogotovo što ste kao predlagači sami istakli njen istorijski značaj. Umesto toga, ovo je samo jedna od 60 tačaka objedinjenih u jednu raspravu i mi sada imamo vrlo malo vremena da govorimo o ovoj deklaraciji, ali i da govorimo o drugim tačkama dnevnog reda iz ove sednice. Ova deklaracija ima pun naziv – zaštita nacionalnih, političkih prava i zajednička budućnost srpskog naroda. Prvo, sama deklaracija, mi bi imali primedbe, vrlo kratko ću ih reći, da smo bili pitani. Smatramo da EU nema mesta u zajedničkoj budućnosti srpskog naroda, kao ni Berlinski proces, ni Otvoreni Balkan. Zajednička budućnost srpskog naroda mora da bude u našim rukama, a ne u rukama osvedočenih neprijatelja srpskog naroda i Republike Srpske, a jedan takav osvedočeni neprijatelj je upravo Olaf Šolc i naša ideja zajedničke budućnosti srpskog naroda nije doček kakav je priređen jednom zločincu Olafu Šolcu koji je samo koji mesec pre toga bio tj. njegova država jedna od kosponzora rezolucije o Srebrenici i kako je moguće da predsednik ove države se ponaša kao posluga tom sitnom, malom, nemačkom zločincu Olafu Šolcu, da ga čeka da blagoizvoli da izađe iz aviona i posle da ga čeka ispred kola. To je za nas poniženje koje je priređeno ovde od strane predsednika države. On je to dozvolio. To nije naša ideja zajedničke budućnosti srpskog naroda. Kao što nije naša ideja zajedničke budućnosti srpskog naroda, ostale neke od tačaka današnje sednice, a tiču se zaduživanja Republike Srbije, pogotovo EPS-a prema stranim bankama zato što nas sve ovo gura u tzv. Zelenu agendu, a gde mi uopšte nećemo biti gospodari svoje sudbine. Zašto se EPS zadužuje kod stranih banaka, a nacionalni stadion se izgrađuje sredstvima, zajmom Poštanske štedionice? Zašto se EPS ne zadužuje kod Poštanske štedionice? Da nije to zato što onda ne bi bili uslovljeni time da se priključimo Zelenoj agendi koja, između ostalog, predviđa zatvaranje naših termoelektrana, odustajanje od uglja, a to znači da mi opet budemo zavisni od drugih, od onih istih koji nam rade o glavi, od Šolca, čije mi garancije treba da prihvatimo na reč, Znači, smatramo da je ova deklaracija morala da bude posebna tačka dnevnog reda kao deo svečane sednice ovog doma, a da se prethodno diskutovalo. Još jedna stvar na koju bih hteo da skrenem pažnju, meni je žao što ovde nije predsednica Narodne skupštine, jeste, e, dobro, odlično, sjajno. Vi ste dobrodošli, pozdrav i vama. Sada ovako. Vi ste prekjuče održali jednu vrlo finu lekciju mojoj koleginici Jeleni Pavlović o tome da je narodni poslanik dužan da govori istinu. Ja vas pitam - da li se to odnosi na vas i da li se to odnosi samo na ovaj dom? Imam vrlo konkretan razlog zašto to pitam. Vi ste kao predsednica Narodne skupštine u toku predizborne kampanje, preciznije 23. maja, na TV „Pinku“ bukvalno izgovorili klevete na račun naše poslaničke grupe. Vi ste bukvalno rekli da smo mi za to, da podržavamo tezu da se u Srebrenici desio genocid i da podržavamo Rezoluciju o Srebrenici koja je usvojena u Generalnoj skupštini UN-a. Šef naše poslaničke grupe je Branko Lukić, branilac Ratka Mladića. Da li vi stvarno mislite da on smatra da se u Srebrenici desio genocid? Meni je pre neki dan izašlo četvrto izdanje knjige „Zabranjena istina o Srebrenici“. Prvo izdanje izašlo je 2006. godine kada je ovde vladao medijski teror koji nas je ubeđivao sve da se tamo desio genocid. Znači, vi ste direktno izneli neistinu na naš račun, a mi nismo imali priliku da se branimo i to je sigurno uticalo na izbore održane 2. juna 2024. godine. Samo postavljam pitanje na kraju - da li se obaveza da se stalno govori istina odnosi samo na ovaj dom ili vi možete kada odete na medije na koje mi ne možemo da idemo da kažete šta god hoćete o nama, a da mi ne možemo da odgovorimo? Hvala. 

SNEŽANA PAUNOVIĆ: Hvala. Reč ima narodni poslanik Vladimir Đukanović. Izvolite. 

VLADIMIR ĐUKANOVIĆ: Zahvaljujem predsedavajuća. Ako bih mogao samo da zamolim prosto da se omogući da normalno razgovaramo. Dakle, ja evo sa ponosom mogu da kažem da je moj čukundeda Maksim Đurković svojevremeno bio poslanik u Kraljevini Srba, Hrvata i Slovenaca. Prethodno je bio poslanik u Austrijskom saboru kao član Kočićeve stranke. Pobedio je direktno Austrijskog kandidata na izborima i bio je tamo poslanik. Uhapšen je i u Banjalučkom procesu je stradao, jer je bio saradnik Gavrila Principa i uhapšen je i dobio 20 godina rada zatvora. To je radio kao Srbin iz Bosne, kao neko ko je sanjao naravno ujedinjenje srpskog naroda i dobio toliku robiju. Bogu hvala, oslobođenje je došlo. On je posle postao poslanik u Kraljevini Srba, Hrvata i Slovenaca. Ali, ovo ističem iz tog razloga zato što je sva moja familija po ocu iz Republike Srpske i presrećan sam zato što smo ovu deklaraciju doneli, zašto donosimo ovu deklaraciju. Znate svako od nas ima neki san. Poštovaćemo mi uvek formalno i moramo to da radimo i Dejtonski sporazum i sve ono što danas definiše ovu Bosnu, ali vi ne možete da naterate Srbe u Bosni i Hercegovini, to moramo da budemo krajnje iskreni, ja nikog u mojoj familiji ne mogu da nateram da voli ovakvu Bosnu i Hercegovinu. Oni nju ne vole i nikada neće reći da im je Sarajevo glavni grad, reći će da je Beograd glavni grad i svako od Srba u Bosni i Hercegovini nikada neće navijati za Bosnu i Hercegovinu ni u jednom sportu, navijaće za Srbiju i svako od njih, ne treba da bežimo od te činjenice, sanjaće ujedinjenje sa Srbijom. Kao što ja to mogu da sanjam u životu, sanjam da se ujedinimo sa Republikom Srpskom. Da li će to doći? Da li će to možda moja deca dočekati, unučići kako god? Ali, to je nešto što je san i što nosim u srcu i ja to ne mogu da sakrijem i neću da sakrijem, ali zato mi je drago da makar imam ovakve odnose i zato što sa ovom deklaracijom potvrđujemo koliko su snažni odnosi Srba i sa jedne i sa druge strane Drine. Nikakve razlike nema između Srbina koji živi u Bogatiću ili onoga koji živi u Bijeljini. To je sve jedno te isto i, Bogu hvala, nadam se da će živeti što bliže, a ko zna jednog dana možda i videćemo, da me neko ne bi optužio da narušavam Dejtonski sporazum. Ono što ja moram da istaknem za Republiku Srpsku i zašto Srbija mora da se bori za nju, uz svo uvažavanje svakoga, ali to kako se Republici Srpskoj otimaju nadležnosti, to kako se pokušava ona da svede na nevladinu organizaciju i te besmislice koje nama stalno govore kako bi trebalo da se uradi decentralizacija, regionalizacija, to je sve super, kada bi trebalo da se Srbija cepka, ali kada govorimo o BiH - ne, tu je najvažnije da idemo u centralizaciju i da sve damo Sarajevu. Jel tako, a da Republiku Srpsku ugasimo? Kako su to dupli aršini - prosto neverovatno. Zato Srbija mora da se bori za Republiku Srpsku. Ona je naša strateška, da ne kažem i mnogo više od toga komponenta, odnosno nešto što zaista nas veže istorijski pre svega za ono što pripada i što jeste istorijski bio deo srpskog nacionalnog bića. Zato, da bi Srbija to uradila ona mora da bude i ekonomski snažnija, još snažnija i što je ona ekonomski snažnija veće su naše šanse da se borimo za naše interese. To je prirodno i potpuno normalno. Kada čujem ovde kako bi bilo najbolje da razgradimo vojsku, pa bez jake vojske nemate ni jaku ekonomiju, a imali smo situaciju da nam je neko nekada vojsku svodio na šumarska udruženja, bukvalno, ili na udruženje lovaca. A danas, Bogu hvala, imamo jednu jaku i snažnu vojsku. Bez snažne vojske, bez jake namenske industrije nema jake ni ekonomije. Nije meni drago što se vode ratovi po svetu. Naprotiv, naravno, Bogu hvala, moramo da vodimo računa da se rat ne povede kod nas, ali ratovi se nažalost vode, oružje se, Bogu hvala, prodaje, šta da radimo, mi od toga živimo, naše porodice ovde žive, naša namenska industrija živi i normalno da ćemo to iskoristiti. To je tako. Zašto neko radi konstantnu kampanju protiv naše namenske industrije, to mi nije jasno i to nikada neću moći da shvatim. Umesto da podstičemo razvoj naše namenske industrije, inovacije u našoj namenskoj industriji, mi se svim silama trudimo da je upropastimo, da je uništimo, da pričamo gluposti kako prodajemo oružje Ukrajini itd. To je nešto što mi nikada neće biti jasno, ali dobro, valjda postoje ovde ljudi kojima je što slabija Srbija njima valjda su puniji budžeti. Naravno da sam doživeo sve i svašta zbog toga što sam istakao, a evo kažem vam, moj otac je, odnosno selo mog oca u Bosni je na 15 kilometara od Loznice. Kao mali sam iks puta išao tim putem ka Republici Srpskoj i sada kada mi neko priča o zagađenju Loznice eventualno litijumom ja se prosto samo nasmejem, jer ta ista Loznica je decenijama imala fabriku viskoze koja je bila neverovatan zagađivač, koju su naravno ovi eksperti kada su došli na vlast upropastili, uništili, gde je 12 hiljada ljudi ostalo bez posla i ljudi su plakali zbog svojih radnih mesta. Ali, kako govorimo o nekom zagađivanju, pa to je bio najveći mogući zagađivač tamo. Vi danas iako bi se pravila ova fabrika, odnosno ako bi se i pravio rudnik, on je na mnogo manjem prostoru i mnogo manje zagađuje nego što je to nekada radila fabrika viskoze. Da ne govorim o sumpornoj kiselini, koja, neko nam priča, kako će ne znam koliko stotina hiljada tona sumporne kiseline da se upotrebi, što naravno pričaju neuki ljudi, ne znaju ništa o tome, ništa nisu ni pročitali, ali vole da obmanjuju javnost. Nikakva količina sumporne kiseline neće se toliko trošiti, jer to što se čak i namenilo da se eventualno potroši daleko je manje nešto što trošimo sumporne kiseline u poljoprivredi, s obzirom da vršimo đubrenje zemljišta itd. Tu svuda imate sumpornu kiselinu i to u mnogo većoj količini nego što bi to ovaj rudnik koristio. Ali, dobro, valjda je poenta svaku zdravorazumsku investiciju odavde oterati. Sa druge strane, moja majka je iz Negotina, iz istočne Srbije. Veoma dobro znam i šta su Bor i Majdanpek. Dvadeset puta je veće zagađenje i u Boru i u Majdanpeku je bilo u bivšoj nam državi, u SFRJ, pa niko se nije bunio, niti je tražio da zatvara rudnik. A ovde je suština zašto tražite danas da zatvarate rudnik, a to je isključivo da ne bi kineski investitor radio. Valjda je potrebno oterati kineskog investitora. Ove je prosto neverovatno. Mi imamo jednu grupu ljudi koja je pre neki dan na jednom od ovih protesta izložila ambiciju da ugasi sve rudnike u Srbiji, verovali ili ne, da sve rudnike ugasimo. Što onda ne odete lepo da kažete građanima Lazarevca – evo, mi želimo da vam ugasimo Kolubaru? Odete u Požarevac i Kostolac i kažete onim ljudima u Kostolcu – evo ugasićemo vam Kostolac? I onda kad ih pitate – pa dobro, ljudi, kako mislite da proizvodimo struju? A onda kaže – ne, ne, mi ćemo da uvozimo struju. Onda vidite da imate posla sa potpuno iracionalnim svetom, koji je valjda protiv svakog vida industrije. Slažem se, poljoprivreda jeste naša strateška grana i mi moramo još više da uložimo u poljoprivredu, između ostalog, familije naše su dosta vezane za poljoprivredu, moja posebno, ali poljoprivreda ne može da puni BDP u toj meri koliko to može da radi industrija. Industrija je ta koja podiže zemlju. Te gluposti kada slušamo o pijaćim vodama i ne znam čemu, pa draga gospodo, vi ste sve izvore pijaćih naših voda prodali, pa vi ste prodali „Rosu“ „Koka-koli“, pa vi ste prodali, čini mi, se „Knjaz Miloš“ „Pepsiju“. Pa kako niste našli te pijaće vode sve vreme dok ste bili na vlasti baš u Podrinju, odnosno u tom delu Jadra, kako ne nađoste tada te pijaće vode? Sad ste se setili da nađete pijaće vode. Izmišljate ovde i manipulišete ljudima, izmišljate gluposti i plašite narod bez ikakvog razloga, samo iz jednog jedinog razloga, a to je da ova vlast ne bi dovela tu investiciju i da ne bi Srbija toliko ojačala u vreme ove vlasti. To je suština cele priče. Vi da ste ostali, pošto ste razvijali taj projekat „Rio Tinta“ sve ove godine, vi da ste ostali na vlasti, vi bi odavno već krenuli u eksploataciju tog litijuma, jer ste nam pričali da je to razvojna šansa. Vi imate, recimo, ovog Zelenovića, on je bio gradonačelnik Šapca. Taj čovek je susedna lokalna samouprava Loznici, pa za tolike godine se nikad nije setio da se usprotivi „Rio Tintu“, nego naprotiv, pričao je kako je to razvojna šansa za Srbiju, a sad odjednom kada on nije više vlast i kada vi više niste vlast, e, onda je to strašan zagađivač, to je strašno, svi ćemo da budemo zatrovani. Niko neće biti zatrovan. Ja se nadam da će taj projekat pokazati i apsolutno sve studije da će pokazati da je to potpuno bezbedno za zaštitu životne sredine, a iskreno se nadam da ćemo ovde otvoriti i brojne fabrike koje će obrađivati tu sirovinu i da ćemo imati, naravno, i električne baterije i da ćemo imati električne automobile. Samo mogu da naglasim jednu stvar koja je veoma važna, evo, gospodine Vučeviću, vi to možete da pogledate, jedan od najvećih multimilijardera kao što je Ilon Mask je do svoje kuće u Ostinu, u kvartu gde žive milijarderi u Teksasu, napravio fabriku za obradu litijuma. Jel zaista mislite da je hteo Ilon Mask sebe i sve one milijardere da zatruje tamo? Kakvim vi glupostima ovde se služite i zašto manipulišite i zašto obmanjujete građane i zašto uništavate bilo kakvu šansu za razvoj Srbije, meni to nikada neće biti jasno. Ali ja samo molim ovu Vladu, pošto sam bio strahovito ljut prošli put kada se odustalo od ovog projekta, ne osvrćite se na gluposti, na ludosti i na manipulacije ljudi koji ništa o tome ne znaju, koji nikada ništa o tome nisu pročitali, koji su apsolutno neobrazovani po tom pitanju, molim vas da nastavite s ovim projektom, i ako to apsolutno je u saglasju sa onim standardima EU i svim onim što se propisuje i ako je u saglasju sa svim onim standardima koji se propisuju za zaštitu životne sredine, da hrabro ovo realizujemo i da Srbija ide napred. Svako dobro. 

ANA BRNABIĆ: Hvala. Reč ima narodni poslanik Dragan Stanojević. 

DRAGAN STANOJEVIĆ: Poštovane kolege, predsednice, ministri, ja sam Dragan Stanojević, predstavnik poslaničke grupe „Mi – Glas iz naroda“. Nije lako, naravno, u ovim okolnostima skupštinskim koje vidimo ovih dana biti konstruktivan, ali ćemo to pokušati da uradimo. Pre svega, koristim priliku da još jednom potvrdim da naša poslanička grupa „Mi – Glas iz naroda“ podržava deklaraciju jer ona odražava interes srpskog naroda u celini, s tim što predlažem da uvažite primedbe mog kolege Siniše Ljepojevića, koji je to juče vrlo argumentovano objasnio. Vidimo da je najveći deo tačaka dnevnog reda zaduživanje, pa ću se osvrnuti na nekoliko ključnih momenata iz ovog predloga. Generalno, smatram da je zaduživanje, posebno pod nepovoljnim uslovima, ključni problem javnih finansija, odnosno države u celini. Nagli rast javnog duga Srbije dostigao je oko 36 milijardi evra. Za samo tri i po godine dug je povećan oko 11,5 milijardi. Zbog toga država stalno mora sve više da se zadužuje da bi servisirala stare dugove koji dospevaju i da bi istovremeno mogla da pokrije tekući budžetski deficit. Najveći dug tiče se Predloga za refinansiranje dva kredita od po milijardu dolara, koji su 2014. i 2022. godine uzeti od Fonda za razvoj Abu Dabija. Tako smo došli u situaciju da je u budžetu za 2024. godinu potrebno obezbediti šest milijardi evra, i to samo za vraćanje dospelih obaveza. Pored toga mora da se pokrije i tekući deficit koji je negde oko 1,7 milijardi evra. Dakle, u 2024. godini država mora da se zaduži skoro osam milijardi evra, da bi uopšte mogla da funkcioniše, i te kredite mora uzimati pod nepovoljnim uslovima, odnosno visokim kamatnim stopama. Posledica će biti sve veća izloženost države rastu kamatnih stopa i to može da ima, naravno, teške posledice. Na primer, u budžetu za 2020. godinu za kamate je plaćeno oko 945 miliona evra, a za budžet u 2024. godini rashodi za kamate će biti skoro 1,6 milijardi evra. Dakle, za samo četiri godine rashodi na kamate su povećani preko 66%. Prema projekcijama Uprave za javni dug Ministarstva finansija, država već 2026. godine će morati da plaća kamate preko dve milijarde i sto miliona evra. Za kamate faktički plaćamo više nego za obrazovanje. Tu su, naravno, i razne provizije koje država mora da plati. Samo u 2024. godini ti prateći troškovi zaduživanja biće oko 115 miliona evra. Država Srbija uzeće kredit oko 360 miliona evra kod Banke Poštanska štedionica za izgradnju Nacionalnog fudbalskog stadiona, sa pristupnim saobraćajnicama. Mislim da ovakvo zaduživanje može da dovede Poštansku štedionicu u vrlo tešku situaciju i da ona postane plen nekog inostranog kapitala. Država je za potrebe finansiranja prvog dela projekta EKSPO 2027 za Nacionalni stadion izdala osmogodišnju obveznicu u vrednosti od oko 1,3 milijarde evra, po kamatnoj stopi od 7%. Samo plaćanje kamate na ove obveznice koštaće poreske obveznike, odnosno narod, oko 700 miliona evra. Zamislite koliko bi za tih 700 miliona evra moglo da bude izlečeno dece, da ih ne lečimo putem SMS-a ili da bude opremljeno bolnica itd. Dakle, ja to vidim ovako. Mi se zadužujemo po visokim kamatnim stopama, pa kad dođe vreme da vraćamo dug, vratićemo više nego što je naša stopa rasta, a bićemo u stvari siromašniji nego kad smo se zadužili. Prevedeno na narodni jezik, vlast se danas zadužuje, naravno, ljudi iz sistema se bogate, za sve će to narod da plaća. Takođe vidim da vlast ne vodi dovoljno računa o dugoročnoj rentabilnosti izgrađenih objekata i o troškovima koji će pratiti održavanje. Usled isključenja primene Zakona o javnim nabavkama, u slučaju da za izbor izvođača radova budu postavljeni diskriminatorni uslovi, to neće biti moguće osporiti pred bilo kojim državnim organom. Drugim rečima, poslove će dobijati samo ljudi iz sistema, bez obzira na ponude drugih podizvođača koje mogu biti mnogo povoljnije. Znači, stvoreni su faktički zakonski uslovi za veliki koruptivni sistem. Još jedna bitna tačka dnevnog reda o kojoj želim da se izjasnim su stanovi za pripadnike službi bezbednosti. To je dobar projekat i mi ga, naravno, podržavamo, ali smatram da vlast treba da razradi slične programe i za neke druge kategorije građana, kao na primer porodice sa mnogo dece. U predloženim izmenama ima nedostataka i nejasnoća koje treba otkloniti. Na primer, tačka 80. kaže – ukoliko se u stanu bude nalazio bilo ko ko nije član uže porodice, ugovor će biti raskinut. Dakle, policajac koji je dobio taj stan, ukoliko nađu nekoga ko nije uži član porodice, poništiće taj ugovor i on će izgubiti pravo na taj stan. Pravo provere ima predstavnik investitora i Republike i oni mogu samostalno da donesu takvo rešenje. Ko proverava navode tog predstavnika? Ko je uža porodica? Kako se utvrđuje, u stvari, ta činjenica? Koji su mehanizmi provere tačnosti navedenog? Jer ovo daje prostor da se ljudima oduzme stan, bez ozbiljnih dokaza i time se stvara takođe još jedan mehanizam za korupciju i manipulaciju. Dalje, krediti koje uzimate za finansiranje kotlarnica za biomasu su vrlo problematični. Navodite gradove kojima su već instalirane takve kotlarnice, jedna od njih je u Priboju. Pošto sam ja iz tog grada mogu vam reći da iz tih kredita kupuju kotlarnice na drvnu sečku koja se ne praktikuje za primenu u gradskim naseljima, tim bolje pored škola gde deca udišu taj otrov. Još kada imate niz hidrocentrala, kao što ih imamo tamo, zbog kojih je izuzetno povećana vlaga, a onda izduvni gasovi iz ovih elektrana se zadržavaju u njoj i onda su apsolutno obezbeđene plućne bolesti i ugrožena su naravno deca. Pored toga sečka je najjeftiniji energent do sada je korišćeno uglavnom mazut. Logično je da cene budu drastično smanjene, ali to nije slučaj, pa je onda pitanje gde je ta razlika, jer je mazut nekoliko puta skuplji od drvne sečke. Ako nema te razlike čemu takve kotlarnice, odnosno kreditiranje takvih kotlarnica, jer one nemaju ni ekološkog, ni ekonomskog efekta. Kako su takve kotlarnice koje troše najjeftinije energente u velikom gubitku i kako je moguće da su u gubitku ako imaju toliko jeftiniji energent i da ne govorimo da su cene kotlarnice veštački podignute. Znači, svaki ovaj kredi prati koruptivni mehanizam koji će ga… 

ANA BRNABIĆ: Molim vas da završavate polako jer vam je isteklo vreme. Samo završite da vas ne prekidam sad. 

DRAGAN STANOJEVIĆ: Samo da završim. Ne mogu da se ne osvrnem na sva ova dešavanja oko Rio Tinta. Neshvatljivo je da je pre mesec dana Nemačka pokušala da od nas napravi genocidan narod, a da ih sada dočekujemo kao spasioci. Šta se promenilo u međuvremenu ne znam. Smatramo da za realizaciju ovakvih projekata mora da se pita narod. Niko nema mandat da takvim rešenjima dovodi zemlju u kolaps i izazove građanske sukobe. Tražimo da vlast javno pokaže sve ugovore i obaveze koje je preuzela na sebe vezano za rudarenje litijuma i da se što pre održi javno slušanje na ovu temu. Na kraju, želim da prokomentarišem dešavanja u ovoj sali, neverovatno je šta čujemo i šta iznosi jedna i druga strana. Ako prihvatimo i pola onoga što govori i jedna i druga strana shvatam da smo mi kao država i kao narod u ozbiljnom problemu. Hvala vam puno. 

ANA BRNABIĆ: Hvala. Reč ima ministar, potpredsednik Vlade i ministar finansija, Siniša Mali. 

SINIŠA MALI: Hvala puno. Poštovani narodni poslanici, uvaženi i poštovani građani Srbije, nekoliko stvari na koje bih želeo da se osvrnem kada je izlaganje prethodnog govornika u pitanju, pogotovu izlaganje koje se odnosi na zaduživanje, na visinu kamatnih stopa, na visinu javnog duga. Pretpostavljam da su komentari takvi da sa njegove strane naravno, da su možda deo neznanja i uglavnom nerazumevanja ekonomske politike koju sprovodi Vlada Republike Srbije izuzetno uspešna već godinama unazad i o tome ne govori ni Siniša Mali, ni Miloš Vučević, ni Aleksandar Vučić, dakle o tome govori i MMF i sve ostale međunarodne finansijske institucije. Na kraju krajeva ono što građani Srbije znaju mi smo samo na korak do investicionog rejtinga koji ocenjuju najstrože finansijske institucije nas svetu. Ja očekujem, ako sve bude u redu da ćemo do kraja godine prvi put u istoriji imati investicioni rejting, a to poštovani građani Srbije, uvaženi narodni poslanici, znači da vam je neko ocenio zdravlje vašeg organizma koji se zove i koje se odnosi na javne finansije, na ekonomsku politiku i da je rekao da ste među najbolje rangiranim ili među najboljim ekonomijama sveta. To je ono što je Srbija uspela da uradi samo u poslednjih nekoliko godina i to uprkos globalnoj krizi uprkos tim izazovima se suočava ceo svet, cela globalna ekonomija, još od 2020. godine i pandemije korona virusa. Nekoliko konkretnih podataka i brojeva koje će, nadam se, razjasniti nekoliko stvari koje se imali priliku da čujete. Naime, kada govorite o javnom dugu i apsolutnim iznosima potpuno je besmisleno razgovarati o javnom dugu u apsolutnom iznosu jer nikada ne znate kolika je ekonomija na osnovu koje i prema kojoj se taj javni dug odnosi. Kada pogledate, recimo, jednu ekonomiju Francuske, jednu ekonomiju Nemačke, dakle njihov javni dug se meri u hiljadama milijardi evra i kada bi neko vama rekao zadužen sam hiljade milijardi evra, vi biste rekli, pa taj čovek je u bankrotu, a kao da onda pogledate veličinu ekonomije na koju se taj javni dug odnosi. Dakle, kada u relativnom odnosu uporedite javni dug i vrednost BDP, onda shvatate da to baš i nije tako. Zato sam više puta pred vama i pomenuo da je osnovni pokazatelj stepena zaduženosti jedne ekonomije upravo odnos javnog duga u odnosu na BDP. Republika Srbija u ovom trenutku uprkos svoj pomoći koju smo pružili i građanima i privredi, uprkos svim investicijama koje sprovodimo već godinama unazad, dakle nama je udeo javnog duga u BDP ispod 50% i to je obećanje koje smo dali da nikada neće preći 60% to su nam stvari koje smo uveli i uz fiskalna pravila, u Zakon o budžetskom sistemu, nivo mastrikta je 60%. A da li poštovani narodni poslanici znate koliki je prosek, odnosno koliki je procenat kada je evrozona u pitanju? Procenat je 89% pri čemu jedan Francuska ima odnos javnog duga u odnosu na BDP preko 110, 116%, jedna Italija je takođe, Španija takođe, SAD je negde oko 100% u odnosu na BDP, nivo zaduženosti jedna Srbija daleko uspešnija uprkos svim projektima koje sprovodimo mi smo na ispod 50% negde 49,7% ili osam posto u ovom trenutku. Još jedanput, prosek evrozone 89%. Ono što je još važnije, kada pogledate novac koji imamo na računu, na današnji dan imamo 744 milijarde dinara na računu. Ako se neko bavi finansijama i ekonomijom, pa samo zamislite da taj bafer, taj jastuk što bi nazvali, imamo i vratimo sutra deo duga, dakle, tih skoro sedam milijardi evra novca koji imamo na računu, dakle, nama bi udeo javnog duga bio 41,5%. Dakle, ljudi, 41,5% u odnosu na 89% koji je udeo javnog duga u BDP u proseku u evrozoni, dakle, duplo nego više smo bolji i uspešniji nego još mnogo razvijenije ekonomije od nas. Ono što je dodatno veoma važno, naša ekonomska politika, ono što želimo da imamo, želimo da imamo više novca na računu. To sam i juče objašnjavao ljudima koji na žalost nisu želeli da slušaju i da razumeju. Dakle, ako imamo mogućnost da dobijemo jeftina novčana sredstva, a govoriću o kamatnim stopama u nastavku, dakle, mi to hoćemo i želimo da uradimo. Pogledajte, pred vama se danas nalazi sporazum sa Emiratim, dakle, radi se o refinansiranju duga koji smo uzeli pre par godina i refinansiranje je takvo da dobijete kamatnu stopu od 4% u dolarima. A znate li vi koliko je referentna kamatna stopa u Americi u ovom trenutku? Evo, da li neko zna? Ja ovde imam ispred sebe, 5,50. Dakle, pet i po posto je referentna kamatna stopa banke koje se zadužuju kod Američke centralne banke plaćaju 5,5%, a mi 4%. Pa, čekajte zašto to ne bismo iskoristili. Pa, naravno sa dva posto, pre dve, tri godine cena kapitala je bila takva kakva jeste, cena kapitala danas je, vidite kolika. Evo, ja ću ovde da vam pročitam, dakle, referentna kamatna stopa u Americi 2012. godine kada ste vi bili na vlasti bila je 0,25%. A znate koliko ste uzimali i davali obveznice po kojoj kamatnoj stopi? Kao što znate, 7,25%. Dakle, razliku koju ste pravili bila je sedam posto, a mi danas sedam posto na štetu građana Srbije, a danas je 5,5% u Americi, a mi se zadužimo po četiri posto. Ljudi, dajte samo saberite dve, tri cifre, pa vidite kakva je razlika. Dakle, zašto ne bismo i ono što želimo da uradimo upravo zbog toga je da imamo novca na računu, da možemo u svakom trenutku da reagujemo, 2020. godine kada je došla korona, pa da li smo reagovali brže, efikasnije, bolje nego mnogo razvijenije zemlje od nas? Pa, da li smo u roku od šest meseci izgradili tri kovid bolnice, obezbedili sve potrebne respiratore, lekove, pomogli građanima Srbije, ako se sećate sa sto evra, pomogli penzionerima, pa nezaposlenima, pa privredi, dakle na teret države. Pa, kada je krenuo konflikt u Ukrajini, energetska kriza, da li je država Srbija opet rekla, biće dovoljno gasa, biće dovoljno struje, izdvojili smo novac, a upravo je to novac iz budžeta koji smo izdvojili, rezervu koju smo imali, novac koji smo uštedeli da pomognemo privredi, da pomognemo građanima. Pa, to je primer odgovorne, ekonomske politike, a zato danas imate rekordno visok broj zaposlenih, nizak broj nezaposlenih. Sa druge strane na korak smo od investicionog rejtinga, a rekorde smo pak u isto vreme u stranim direktnim investicijama. Pa, nije to slučajno. Dakle, neko mnogo objektivniji i pametniji na kraju krajeva, ocenjuje našu ekonomsku situaciju, mnogo boljom i ima poverenje, duži svoj novac i da kaže – da, Srbija napreduje u tom smeru. Dakle, kamatna stopa i na kraju ponderisana kamatna stopa, verovali ili ne, dakle, 2012. godine kažem novac je bio skoro besplatan, dakle kamatna stopa je bila 0,25 u Americi, šestomesečni euribor je bio 0,35%, dakle negde oko nule, tada se Srbija zaduživala malo pre sam rekao po kamatnim stopama iznad sedam posto. A danas, evo da se vratim samo tri nedelje unazad kada smo imali ovu emisiju obveznica upravo da bismo napunili svoje rezerve. Dakle, država Srbija se zadužila po stopi od 4,7% na desetogodišnju obveznicu. Znate li koliki je šestomesečni euribor 3,75%. Znači, 1% tzv. sto bazičnih poena razlika na deset godina. Čekajte zašto to ne bismo iskoristili. Kako budu kamatne stope padale, pa naravno mi ćemo dodatno refinansirati naš dug. Ne možete da kažete da je Srbija prezadužena u uslovima kada nam je javni dug ispod 50% u odnosu na BDP, kada je prosek evro zone 89%, kada na računu imate skoro sedam milijardi evra. Kada biste taj novac iskoristili, vama bi udeo da vratite deo duga, vama bi udeo ispao javnog duga u BDP ispod 42%. To je primer odgovorne ekonomske politike koju pozdravljaju svi. Ako čitate malo izveštaje i MMF i ostalih finansijskih institucija, upravo insistiraju da imate tzv. bafere. Mi imamo dva najvažnija bafera u našim javnim finansijama u ovom trenutku i budžetu. To je novac na računu koji je skoro 10% našeg BDP. Malopre ste rekli plaćamo visoku kamatu, odnosno imamo troškove kamate, imamo ali svesno to radimo, jer su mnogo veći troškovi ako bi sutra ponovo došla neka kriza, a mi ne bismo imali dovoljno likvidnosti da pomognemo privredu i građane. S druge strane drugi bafer je upravo taj nizak udeo javnog duga u BDP koji nam daje mogućnost i manevarski prostor da reagujemo ukoliko bude bilo potrebno. Na kraju, krajeva nikada nemojte da gledate jedan pokazatelj izolovano. Kada pogledate javni dug u odnosu na BDP, a onda kada pogledate stopu rasta našeg BDP koja je u prvom kvartalu 4,7%, onda kada pogledate svrhu svih ovih investicija o kojima govorim ovde, dakle investicije u infrastrukturu, investicije u životnu sredinu, investicije u kvalitet života građana Srbije. To je ono što s druge strane podiže aktraktivnost naše ekonomije, podiže konkurentnost naše privrede, čini atraktivnijom za dodatne strane direktne investicije, a to znači, nove fabrike, nova ulaganja, nova radna mesta, visoke plate, visoke penzije i sve ostalo što obezbeđujemo u kontinuitetu iz godine u godinu. Juče sam govorio o tome. Juče je i predsednik Vučić govorio o tome. Danas ćete imati i zvaničan podatak Zavoda za statistiku o visini plata u Republici Srbiji iz maja meseca ove godine. Dakle, prvi put prelazimo u proseku tu granicu od 100.000 dinara. Kada je prosečna plata u pitanju, to je 855 evra. Smejali su se ovako i Vučiću 2019. godine kada je rekao da će prosek plata biti 500 evra, pa kada smo prošli taj prosek plata, onda više nije bilo ništa za smejanje. Sada smo već na 855 evra. Do kraja godine u decembru prosečna zarada u Srbiji biće preko 900 evra, krajem decembra sledeće godine preko 1.000 evra. Dakle, svako obećanje koje dajemo ispunjavamo. To je važno za građane Srbije, to je važno za budućnost naše dece i to je ekonomska politika od koje nećemo odustati. Hvala puno. 

ANA BRNABIĆ: Hvala. Reč ima Zagorka Aleksić. Izvolite. Izvinite poslaniče Stanojeviću, javili ste se zbog? Odgovorio vam je ministar. Nije vas spomenuo. Nemate pravo na repliku. Odgovorio je na ono što ste vi izneli kao pitanja. Ne nije vas spomenuo. Ako bi imali pravo onda bi tako na jednoj temi bili čitav dan. Po Poslovniku nemate pravo. 

ZAGORKA ALEKSIĆ: Poštovana predsednice, uvaženi predsedniče Vlade, poštovani ministri. Ovih dana, preciznije u utorak kada smo započeli ovu sednicu navršilo se 25 godina od zločina u Starom Grackom. Poznato je da je u ovom zločinu ubijeno 14 civila srpskih žeteoca. Odgovornost snosi naravno teroristička OVK, ali počinioci i dan, danas nisu privedeni pravdi. Mislim da je bilo važno pomenuti ovaj zločin. Mnogo je važnih predloga zakona danas na dnevnom redu i nipošto ne bi da umanjujem njihov značaj, ali ipak u ime Jedinstvene Srbije izdvojila bih tačku 1. deklaraciju o zaštiti nacionalnih i političkih prava srpskog naroda u Srbiji i Republici Srpskoj jer smatramo da ima istorijski karakter. Imala sam tu čast da kao članica nedavno formirano Parlamentarnog foruma Srbije i Republike Srpske prisustvujem donošenju Deklaracije u parlamentu Republike Srpske. Malo je reći da je to u Banja Luci bio jedan dostojanstveni čin. Deklaracija je podržana ogromnom većinom. To je nesumnjivi izraz jedinstva, trajno opredeljenje kao zajedništvu i posle svega što smo čuli danas, juče i prekjuče, pitanje je da li ćemo mi ikada biti sposobnosti za takvu slogu. I u Republici Srpskoj postoje razlike, mimoilaženja stranačkih oponenata, ali čini se da je naš narod preko Drine prepoznao kada je vreme za stavljanje razlika po strani. Danas kada je svaki nacionalni ponos u regionu, prigodan, da ne kažem poželjan, ali zapravo bi poželjna bila bolja reč srpski, ne samo da nije poželjan nego se od njega i strahuje. U našem najbližem okruženju, ali i ovde na domaćem terenu stvara se jedan opasan konstrukt straha od tzv. velikosrpskih aspiracija. Neumorno se radi na prezentovanju srpskog naroda kao agresivnog naroda koji gleda kako na Balkanu da ostvari svoje tobožnje nacionalističke težnje. Da je taj neumorni rad formalizovan, potvrđeno je i usvajanjem Rezolucije o genocidu u Srebrenici, bez ikakve namere da umanjujemo bilo čije žrtve sa dubokim pijetetom prema svim žrtvama, tražimo da srpske žrtve više ne budu žrtve drugog reda. I treba se osvrnuti na reči njegove svetosti Patrijarha srpskog, da smo mi ovom situacijom u UN dovedeni u poziciju da moramo da objašnjavamo da mi nismo ništa manje stradali kroz istoriju. Ta Rezolucija je usvojena, ali je činjenica je kvalitativni i kvantitativni ishod tog glasanja bio jasan, slobodarski svet je rekao svoje, a mi smo deo slobodarskog sveta i taj svet je mnogo veći, iako se čini da to ponekada zaboravljamo. Deklaracija o zaštiti nacionalnih političkih interesa Srba u Republici Srpskoj proklamuje vrlo jasne, društvene političke kulturne i privredne ciljeve koji će u budućnosti produbiti našu saradnju. Mi ćemo u danu za glasanje glasati i za ovu deklaraciju i za ostale predloge sa dnevnog reda. Hvala vam. 

ANA BRNABIĆ: Hvala vam. Reč ima narodni poslanik Miloš Parandilović. 

MILOŠ PARANDILOVIĆ: Napredni ispirači mozgova, napredna mafijo, pomoz Bog. Lepo je slušati ministra Malog, lepo je slušati Đuku, čovek bi pomislio da smo u Švajcarskoj. Meni samo nije jasno kako vi jednu stvar ne razumete. Dakle, da li je neko društvo uspešno ili nije uspešno, najbolje se meri prema tome da li u to društvo ljudi žele da uđu ili iz njega žele da izađu. Iz Srbije ljudi odlaze stampedom, odlaze mladi, već posle osnovnih i srednjih škola, samo gledaju gde mogu da odu, odlaze vam doktori, odlaze vam profesori, odlazi vam sav kadar, ostaćete sami ko grobovi. Ako je tako dobro u ovoj zemlji ko što vi pričate, gospodine Mali, pa što vi jedete parizer sa predsednikom, pa kome vi ispirate mozak, koga vi pravite budalama? Mislite da su Srbi toliko otupeli od vaše vladavine da su pobudalili pa da gledaju vas kako jedete majonez i smejete se u kamere, a bratov račun na Kipru raste. Gospođa Brnabić jedva se probudila da dođe na sednicu parlamenta. Gospodin Vučević, jeste vi premijer ove zemlje? Jeste vi predsednik najveće stranke na vlasti, SNS? Pa podignite kičmu malo, čekate SMS da vam Vučić pošalje poruku kad u toalet možete da odete. To ste vi, gospodo naprednjaci, sve satrape i talog ovog društva, ko god je hteo da pređe kod vas iz bivših stranaka, on je prešao i odjednom je postao veličanstven, a do tad je bio problematičan, do tad je bio žuti lopov, ne znam ni ja šta, a kada pređe kod vas, onda postane gospodin veličanstveni. Siniša Mali priča - za vreme vaše vlasti 2012. godine. Pa, gde si ti bio, prijatelju, 2012. godine? Gde si ti bio? U svakoj vlasti sediš, bogatiš se, pravite milione i milijarde, a ispirate Srbima mozak kako je parizer i majonez dobar. Sledeće će da kljucaju zrnevlje i da jedu splačine, i to je sve super. Veliki evropski gigant, gospodin Vesić. Sve ste pokupili što nije valjalo. Gledam, vratila se na mesto zločina i gospođa Jorgovanka Tabaković. Evo je, vratila se tu. Pričala je za Vučića da je psihopata, sad kad je postala guverner Narodne banke, doduše od početka, sklonio je sa političkih pozicija, zaposlila je celu familiju, pravite milione i vama je super. Ja vas razumem. Pola ovih ministara da pitate što su došli, oni pojma nemaju. Pojma nemaju ni šta rade njihova ministarstva, ni šta predstavljaju. Čekaju Vučića da im kaže šta da rade. Vi ni u ve-ce bez njega ne možete da odete. Vi ste ovu zemlju razvalili i sad prodajete Srbima priču kako je litijum dobar, kako je super da raskopamo trećinu Srbije za 5% ili 3% rudne rente. Jeste vi normalni? To je pitanje koje ja vama imam da postavim. Da li ste vi normalni ljudi? Mislite da je posle vas potop, da ništa neće ostati, da će posle vas i vi vladati. Nećete, gospodo, odgovaraćete za ovo pred slobodnim srpskim pravosuđem, jer ste ovu zemlju razmontirali, do temelja, od zdravstva, gde nam padaju plafoni na bolesnike, gde nemaju klimu na 40% do pravosuđa, do školstva, koje je obesmišljeno do ne znam ni ja čega. Vi ste uništili školstvo u ovoj zemlji. Ovde nema ko da edukuje decu. Ovde nema ko da leči decu. Padaćemo po ulicama, šiće nas i krpiće nas ko stigne, zato što ste vi, mafijaška organizacija zvana Srpska napredna stranka i njen šef mafije, Aleksandar Vučić, odlučili da rasturite ovu zemlju, sa Radojičićem, sa Veselinovićem. Vučić ima 75 kumova, a Alibaba je imao 40 razbojnika. Jeste vi normalni? Vi ste razmontirali ovu zemlju! Gurate je u grob i mislite da ćete se izvući. Verujte mi da nećete. Oslobođeno srpsko pravosuđe daće konačnu reč ovde, ja vam to obećavam. Hvala. 

ANA BRNABIĆ: Samo polako i samo mirno. Ipak je ovo narodni dom i nikada ne precenjujte moć osnovnog kućnog vaspitanja. To je lekcija koju mi treba da naučimo. Nikada, osnovnog kućnog vaspitanja. Dejan Bulatović ima reč, povreda Poslovnika. 

DEJAN BULATOVIĆ: Poštovani građani Republike Srbije, poštovana predsedavajuća, poštovani predsedniče Vlade, ministri u Vladi Republike Srbije, poštovana predsedavajuća, ja bih reklamirao član 104 - Povredu Poslovnika, jer prethodni govornik je izneo niz uvreda. Najpre prema našem poslaničkom klubu, a onda sve one uvrede koje je izneo govore samo o njemu lično. Nedostatak kućnog vaspitanja, na prvom mestu. Čovek koji nema nikakav integritet, nikakve vrste, za ono što sam ga ja upoznao, a upoznali smo se, nekoliko puta smo razgovarali i shvatio o kakvoj to gromadi čoveka i morala se radi. I sada on ovde nama spočitava, ovde nas vređa, a bio sam u njegovom gradu i čuo tamo šta pričaju o njemu. A da počneš prvo da pričaš tamo, šta imaš da kažeš, ti, gromado velika, ti ćeš nekog ovde da vređaš na takav način, ti ćeš takve uvrede da iznosiš! Sram te bilo! Nemaš staža ni malo u političkom smislu i ti ćeš sad ovde da držiš visokomoralna predavanja. Sa kim si u koaliciji? Sa Đilasom? Jel si sa njim u koaliciji? Sa Marinikom Tepić? Neka ti ona malo priča kako su to nacionalni interesi u Srbiji važni i bitni. Da imaš i malo morala, ne bi jedne sekunde sa njima provodio. O čemu ti pričaš? Šta bi pričaš, čoveče! 

ANA BRNABIĆ: Hvala vam. Zaista nema potrebe da dižemo temperaturu. Hoćete da se izjasnimo u danu za glasanje? Povreda Poslovnika, Đorđe Komlenski. 

ĐORĐE KOMLENSKI: Zahvaljujem, predsedavajuća. Reklamiram član 27. Ja se zaista zapitah da li sam normalan kad sebi dozvoljavam da slušam ovakvo ponašanje u Skupštini i iz tog razloga vama zameram zašto to niste prekinuli. Uz svo razumevanje svega onoga što vi nekoliko dana govorite da ćete pustiti da se vidi prava slika onih koji glume opoziciju u Republici Srbiji, ovo je prevazišlo sve. Ja mogu da razumem da su ovo očigledne posledice jednog katastrofalnog pada vaspitno-obrazovnog sistema u vreme kada se uvaženi kolega školovao, kada je osim u porodici, gde očigledno nije dobio nikakvo vaspitanje, mogao je možda u školi, da je malo stariji, dobiti neko vaspitanje, ali ovo je ona generacija koju smo mi ispustili tamo u drugoj polovini devedesetih godina, kada se stiču neke osnovne navike kako se ponaša, gde i na koji način šta i kako govori. Ovakva salva uvreda i bljuvotina je povreda i dostojanstva ovog doma, a nek je na čast onima koji su sebi dozvolili da za ovakve glasaju. Hvala. Ne morate da se izjašnjavate u danu za glasanje. 

ANA BRNABIĆ: Hvala vam. Ne bih koristila ovo za bilo kakvo prebacivanje. U školstvu postoje određene situacije kada je obrazovni sistem, jednostavno, mora priznati da je nemoćan i da ne postoji ni jedan učitelj, nastavnik, profesor ili profesorka koja nešto može da uradi. Ja ću i dalje dopustiti slobodu govora. Razumem da sam trebala, u skladu sa Poslovnikom, da prekinem, ali ne želim da ljudi misle da nemaju pravo na slobodu govora. Niko se ne plaši onoga što oni imaju da kažu, tako da neka samo pričaju. Reč ima predsednik Vlade Miloš Vučević. Izvolite. 

MILOŠ VUČEVIĆ: Hvala lepo. Poštovana predsednice, narodni poslanici, verujem da ste uspeli u ovom performansu da dobijete video snimak za „Jutjub“, gde ćete, naravno, da napišete kako ste nam sasuli ne znam šta u lice i rasturili Vladu te već tragikomične opisne rečenice vaših video snimaka. Postigli ste zavidan broj decibela, ali ste postigli i još nešto. Jednu reč niste posvetili dnevnom redu ovog zasedanja. Jednu reč niste rekli ni po jednoj temi. Ni jedna tačka vam nije bitna? Ništa vam nije bitno – deklaracije, predlozi zakona, sporazumi, ratifikacije? Ništa niste uspeli da kažete. A da li znate zašto? Pa, niste ni pogledali. Naučili ste ovaj tekst da bi ispalo da ste mnogo hrabri, drčni i bezobrazni, kako smete svima nama nešto da kažete, da nas uvredite, pokažete svoje kućno nevaspitanje, izbacite gomilu neistina. Prosto je neozbiljno i neodgovorno tvrditi da samo rasturili sve ovo što ste vi pričali. Srbija je danas daleko jača država nego što je bila. Da li je najjača? Nije. Da li treba da bude bolja? Svakako da treba. Da li je sve idealno? Nije idealno, ali gradimo da bude bolje, da bude optimalnije, ali da uporedite stanje pre ovoga i današnje stanje, Ovo što ste rekli da danas ljudi odlaze iz Srbije je netačno, jer mnogo manje odlaze nego što su odlazili. Migracije su, nažalost, svetski trend. To ne može nijedna država da spreči, ali da pričate da se danas beži iz države, kako ste to rekli, glavom bez obzira ili na način na koji ste definisali je, pre svega, neodgovorno, neozbiljno, netačno, ali i zlurado. Na taj način vi suštinski promovišete ideju da naši ljudi treba da beže iz Srbije, jer ih ohrabrujete da treba da napuste sopstvenu otadžbinu, jer je ovde rasulo, ovde vlada kriminal, haos i bežite iz svoje države, a vi ste tobož patriota. Valjda treba da pozovete narod da ostane ovde, pa da se izbori politički, društveno da Srbija bude bolja ako vi verujete da treba da bude bolja ili drugačija od onoga što je danas, a ne da pozivate narod da beži iz sopstvene države? Danas stanje u zdravstvu, prosveti, odbrani je neuporedivo, neuporedivo bolje nego što je bilo i svakako ne dovoljno dobro kao što bi želeli, jer želimo da je Srbija svaki dan bolja. Ali, teško je sa vama raspravljati bilo šta argumentovano, jer niste se dotakli dnevnog reda. Ja na uvrede da odgovaram uvredama ne mogu, nije red, a i roditelji su me drugačije vaspitali, a i ne priliči predsedniku Vlade da to radi. Da vam pričam da li imate kičmu, nemate kičmu, ko kome piše poruke, ne mogu da uđem u taj nivo konverzacije. Bar da ste nešto sa dnevnog reda kandidovali kao temu razgovora, rasprave, bilo bi vam lakše. O glupostima, o računima na Kipru, takve gluposti, izađete i prospete gomilu neistina, da ne kažem laži, i bez bilo kakve odgovornosti i, eto, vi ste sada izvršili neku svoju misiju. Da vam završim sa odgovorom na tu političku kvalifikaciju kako ko iz nekih opozicionih redova pređe u vladajuće, da bude praktično amnestiran, aboliran, kako god hoćete, a šta ćemo sa suprotnim tokovima? Jeste li vi to sada pozvani da kritikujete ovu vlast koju ste podržavali? Jeste li vi pozvani da kritikujete ono što ste vi branili? Pa, vi ste na izborima 2016. godine bili sa nama na listi. Vi ste bili posebno ponosni što ste kandidat za lokalne izbore u Priboju, trideset i peti. Vi ste pravili mesni odbor, naš. Niste nešto posebno bili uspešni, ali dobro, učestvovali ste. Vi ste bili na našoj listi, ima vas na snimcima, ima vaših govora kako pričate da je politika Aleksandra Vučića najbolja. Vi ste pričali da je politika Aleksandra Vučića najbolja. Trideset i peti, niste bili nešto mnogo kvalifikovani na našoj listi, ali ste bili na našoj listi. Bili ste sa nama, mislim da se lista zvala „Aleksandar Vučić – Srbija sutra“, ne mogu da se setim kako nam je bila lista, nek me isprave kolege, 2016. godine. Sa nama bili na listi u Priboju, u pribojskim lokalnim izborima, mesni odbor, ne mnogo uspešno. Ne mnogo uspešno, ali ste bili deo, deo toga i onda smo razišli, Bogu hvala, i svako na svoju stranu. Tako je i prethodni govornik bio deo ove politike i verovao u tu politiku i hvalio je i slikao se i učestvovao u kampanji za ovu politiku, a sad je… I stan je dobio? Ne znam to. Ja ne znam to. Mogu da verujem i da ne verujem, da ne pričam napamet, ali pretpostavljam da ima narodnih poslanika koji to znaju. Vi nam držite predavanje? Hvala vam što te otišli od nas i hvala vam što ste sa ovom političkom grupacijom, koja je upropašćavala Srbiju decenijama i Srbiju ponižavala i terala ljude da odlaze iz Srbije. Danas je Srbija drugačija, a verujem i siguran sam da će Srbija sutra biti još bolja, ali ne zahvaljujući vama, nego zahvaljujući narodu ove države i odlučnoj i odgovornoj politici koju vodimo. Hvala vam lepo. 

ANA BRNABIĆ: Hvala. Prijavili ste se? 

MILOŠ PARANDILOVIĆ: Replika.

ANA BRNABIĆ: Ko vas je pomenuo? 

MILOŠ PARANDILOVIĆ: Pomenuo me je Vučević. Sve vreme priča o meni.

ANA BRNABIĆ: Otvorili ste više od 30 tema, optužbi, neistina plasirali, dobili više nego pristojne odgovore, povredili Poslovnik, nisam vas prekinula, pustila da govorite. Da vam dam repliku, zaista ne postoji ni jedan jedini osnov, tako da, idemo dalje. Reč ima Dragana Rašić. 

MILOŠ PARANDILOVIĆ: Povreda Poslovnika.

ANA BRNABIĆ: Izvolite, povreda Poslovnika. 

MILOŠ PARANDILOVIĆ: Član 104. Ne znam kako vi mislite da meni gospodin Vučević nije pomenuo ime i prezime, sve vreme je pričao o meni. Sve vreme je pričao o meni… 

ANA BRNABIĆ: Bio je član 104, morate da smislite neki drugi. 

MILOŠ PARANDILOVIĆ: Sve vreme je pričao o meni. Član 104. stav 1. 

ANA BRNABIĆ: Bio je član 104. 

MILOŠ PARANDILOVIĆ: Stav 1. Bez brige. Dakle, gospodine Vučeviću, nije tačno da sam ikada bio član SNS, vi to vrlo dobro znate, i da sam osnivao vaše mesne odbore. To je jedna ozbiljna kritika, jedna ozbiljna laž koju ste izrekli ovde, na ovom mestu. Ja vas molim da se izvinite ovde, jer ja sam bio tada član SPO koji ste vi hteli da kupite, kao što ste mnoge kupili, ali ja nisam na prodaju, gospodine Vučević, znate. Većinu ste kupili. Tad je u Priboju bila

ANA BRNABIĆ: Hvala vam mnogo. Član 103 – oduzimam od vremena poslaničke grupe. Idemo dalje. Dragana Rašić da li želi ili ne želi reč? Nije tu? Dobro. Tatjana Marković Topalović ima reč. Izvolite. 

TATJANA MARKOVIĆ TOPALOVIĆ: Samo da vas zamolim samo malo da umirite salu, da bismo mogli da se čujemo. Hvala vam. Poštovana predsednice Skupštine, poštovani poslanici, ministri, predstavnici medija i, naravno, dame koje vode stenogram, one će kroz istoriju pokazati šta se dešavalo, držaću se dve tačke dnevnog reda. Zamoliću vas, nema potreba da govorimo o povredama Poslovnika, ako možete da uredite situaciju da mi niko ne dobacuje, jer ja zaista nikome ne dobacujem, pa nek bude bar reverzibilno, a ne bih da trošim svoje vreme. Govoriću o 6. i 7. tački dnevnog reda, koji je preambiciozan za bilo koga, a pogotovo za ljude koji se ozbiljno bave. Govoriću o kreditnom zaduživanju kod dve banke, „Unikredit“ i „Inteza banke“. Zadužujete se. Ja nisam ekonomista, ali ko ima ozbiljne pare, taj se ne zadužuje. To je najjednostavnija rečenica koja mogu reći koja dolazi ipak iz onog narodskog stava – kad imate pare, ne zadužujete se. Ovih 60 tačaka vi imate zaduženje u jednom danu, za koje ćete glasati, tri milijarde i 200 miliona evra. Ne znam da li da vam čestitam. Govoriću o ove dve tačke. Zadužujete se kod „Unikredit banke“ 15 milijardi dinara, a kod „Banke Inteze“ zadužujete se 11 milijardi i 700 miliona. Znači, u jednom glasanju zadužićete se za 26 milijardi i 700 miliona dinara. Ako to prevedete u evre, to je negde 224 miliona evra. Ideja vašeg zaduživanja, i vi to vrlo, da tako kažem, elegantno radite kroz ovaj dnevni red, zovete to kreditnim aranžmanom, zovete to zajmom, zatim, zovete kreditnim zaduženjem, ali nikako da dođemo do toga da smo zaista debelo dužni. Takođe ću vas zamoliti da ne dobacujete. Ja mogu da ne govorim, ali bih da iskoristim moje vreme. Mislim da je korisno da čuju građani Srbije koliko se zadužujete i koliko ćete lako da se zadužite. Vi se zadužujete za jednu deonicu puta, ja živim na tom putu. Ja dolazim iz prostora u kojem planirate rudarenje. Ja sam iz Šapca. Vi treba da se zadužite za 54 kilometra puta. Kada izračunate obrade vaših kredita, koje su 0,3%, vi ćete reći to je sasvim normalno. Samo za obradu kredita potrošićete oko 700 hiljada evra. To vam je kao popiti čašu vode, čini mi se. To je ogroman novac, iz mog ugla i iz ugla ovog naroda. Vas kilometar puta, koji je brza saobraćajnica, jer svašta sam proučavala da bih danas mogla koliko-toliko kvalifikovano da govorim, izađe negde preko šest miliona, gurate i do 12 miliona evra. Da vam kažem, ja smatram i ljudi koji su nas ovde regrutovali, da ovo što radite zaista nije normalno i potpuno je neverovatno da nas ubeđujete da dobro živimo. Zaista narod ne živi dobro. Ne samo što imate nepovoljnosti u vezi ovog kredita, nego imate u tim obaveznim govorima još veće licemerje. Ne znam da li ste pažljivo čitali govor, vi tu imate jednu vrstu ekološke agende. Putevi moraju da se grade po posebnoj ekološkoj agendi koja se zove environmental and social due diligence, odnosno ekološka socijalna sveobuhvatna analiza. Znači, gradićete put koji je ekološki okej tako da biste pojačali infrastrukture prema rudnicima. Niko ovde nije lud i shvata da vi zapravo pravite jako dobru infrastrukturu za rudarenje. Napisali ste kao obrazloženje da ćete povezati 600.000 ljudi. Obrazloženje izgradnje ovog puta je povezivanje 600.000 ljudi. Ja ne bih volela da shvatite pogrešno Srbija Centar apsolutno podržava puteve. Putevi su dobra stvar. Putevi su tekovine demokratske civilizacije. Putevi su nešto što treba gradite. Ali, nemojte zamagljivati situaciju sa dve tačke. Prvo, zadužujete se bespotrebno. Ako imate novca, što ga ne pravite od realnog novca? Druga stvar, pravite infrastrukturu za litijum. Naravno, ja nisam stručna, niti rudar, niti geolog, da govorim o tome, ali nijednom niste rekli da nećete zagaditi sredinu. Samo ste rekli da ćete poštovati ekološke standarde. Mislim da će narod teško da vam veruje kod poštovanja ekoloških standarda, jer mnoge do sada niste poštovali. Neću nešto detaljno više da pričam. Jedina dobit od ovoga na godišnjem nivou vam je 31 do 35 miliona evra rudne rente. Tim putevima preko mog Šapca, preko naše Loznice, će dolaziti stotine miliona tona eksploziva kojima ćete da bušite, dolaziće sumporna kiselina, dolaziće hlorovodonična kiselina za tretman, a odlaziće 58 miliona tona litijuma. Mislim da treba dobro da razmislite svi vi, jer ja se, pretpostavljam, nadam da radite u interesu ovog naroda. Hoću da vas obavestim, na sedam do osam mesta narod se opasno samoorganizuje, narod se skuplja i narod je protiv. Nemojte da napravite mnogo veću štetu od ovog kredita. Ja vas prosto upozoravam da se probudilo Valjevo, Šabac, Loznica, Koceljeva, Aranđelovac, Krupanj. Mnogo je. Mislim da treba svi dobro da razmislimo i kod teme litijuma trebalo bi da budemo na istoj strani. Toliko, ne bih više. Molim vas da razmislite. Hvala. 

ANA BRNABIĆ: Reč ima ministar Goran Vesić. Izvolite. 

GORAN VESIĆ: Čusmo kako ne valjaju putevi i kako ne treba da se grade putevi zato što neko drugi pre Aleksandra Vučića nije znao i nije umeo da ih izgradi. Čuli smo kako 22 kilometra autoputa od Rume do Šapca ne valja ništa, kako 22 kilometra autoputa od Rume do Šapca ne valja ništa, a inače nekoliko godina pre nego što je taj autoput završen imali smo nelegalnu ponudu tadašnjeg predsednika opštine Šabac koji je dovodio nekog kanadskog investitora, nudio mu taj put na koncesiju, zvao se Zelenović, mislim, i predlagao da se naplaćuje ta deonica negde oko 9,5 evra u jednom pravcu. Tako su oni zamišljali da grade puteve. Izgrađeno je 22 kilometra autoputa od Rume do Šapca, zajedno sa mostom, i možete da pitate građanke i građane Šapca da li im to ne treba ili im treba. Ako pogledate koliko automobila prolazi tim putem, videćete da im treba. Sada se gradi 54 kilometra brze saobraćajnice od Šapca do Loznice i ona će biti završena do kraja ove godine. Šta god ko mislio o tome, ko god to pokušavao to da spreči, očigledno Loznica ne treba da bude vezana brzom saobraćajnicom, jer to, navodno, nije potrebno. Ne treba ni Požarevac da bude priključen na autoput, jer šta će to njima, a biće priključen do kraja ove godine. Ne treba ni Trstenik, ni Vrnjačka Banja da budu priključeni na Moravski koridor, a biće priključeni do kraja ove godine, jer šta će to njima. Ne treba da bude ni Kraljevo priključeno na autoput, jer zašto, čemu to? Ne treba ni Požega. Zašto? Važno je da se ništa ne radi da bi moglo da se kaže kako se u Srbiji ništa ne radi. Do kraja ove godine biće završeno skoro 166 kilometara autoputeva i brzih saobraćajnica. Završiće se, priključiće se Valjevo, preostalih 5,8 kilometara će biti završeno već do septembra, biće urađeno na Dunavskom koridoru ne 23, već između 35 i 40 kilometara, i Dunavski koridor će biti završen do septembra naredne godine, godinu i po dana pre roka, pre nego što piše u ugovoru. Biće završena brza saobraćajnica od Šapca do Loznice 54 kilometra. Biće spojeni od Koševa i Trstenik i Vrnjačka Banja, šta god ko mislio o tome i ko god mislio u ovoj sali da to nije potrebno, jer tim građanima verovatno, ne treba put, šta će njima put? Biće završena brza pruga od Novog Sada do Subotice već krajem novembra, godinu i po dana pre roka, pre onog roka koji stoji u ugovoru. Imaćemo brze vozove između Novog Sada, Beograda i Subotice do kraja ove godine, a do 2027. godine biće završen kompletan Fruškogorski koridor 47 kilometara, kompletan Dunavski koridor 68, skoro kilometara 69 kilometara. Biće završena Sremska Rača – Kuzmin, već ove godine, što znači da je to prvi deo autoputa Beograd – Sarajevo. Biće završeno do Požege. Uradićemo 50 kilometara „Osmeha Vojvodine“. Vidim danas da su se u jednom tajkunskom listu toliko izlupetali oko cene puteva da ja stvarno ne mogu da verujem. Oni ne znaju čak ni da pogode dužinu puta. Znači, piše u projektnoj dokumentaciji da dužina „Osmeha Srbije“ je 186 kilometara, ali taj list „Nova S“ da je to 160 kilometara. Samo pročitajte, samo otvorite lepo i pročitate koliko je to kilometara. Ne znaju da pogode kilometražu, a onda lupe cifru koja je za jedno 20% najmanje manja nego što je ugovorena prva deonica tog puta. Ni to ne znaju. Ne znaju da kažu, a kažu da će Karađorđe koštati toliko, a tek će u oktobru biti završen projekat za Karađorđa. Sve dok ne završimo projekat to su samo pretpostavke. U novembru će biti izdata građevinska dozvola za Karađorđa i Karađorđe će biti izgrađen. Pored toga, ove godine počećemo da gradimo brzu prugu prema Nišu, tunel Stalać – Đunis, tunel broj četiri na deonici Stalać – Đunis počeće da se radi sada u julu. To je prva deonica koja će se raditi između Beograda i Niša. Do kraja ove godine počinjemo da radimo deonicu Stalać – Đunis i imaćemo završen tender za drugu i treću deonicu pruge Beograd – Niš. Gradićemo od Velike Plane do Paraćina i od Paraćina do Niša već na proleće sledeće godine. Imaćemo do polovine 2028. godine 230 kilometara brze pruge do Niša i to je Srbija koja se razvija. Sad smo čuli da nam putevi ne trebaju, da ne treba ništa da se radi, a inače smo čuli još jednu stvar. Kada god se uzimaju krediti od Evropske investicione banke, morate da dokažete da gradite tako da se ne narušava životna sredina. To je valjda prirodno i normalno, kao što se vodi računa o socijalnim aspektima, o raseljavanju ljudi, o tome da se obezbede stanove za one koji su čak i neformalno naseljeni. To su standardne procedure koje postoje decenijama unazad i nemaju nikakve veze sa godinama unazad, recimo sa poslednjih nekoliko godina. Čujemo stvari da to ima veze sa nalazištima. Ne, nego ima veze sa ljudima, bre! Ima veze tamo gde žive ljudi da se izgrade put i pruga! To je put! To je cilj ove Vlade da se izgradi 480 kilometra puteva do 2027. godine, da ljudi budu povezani putem, da mogu da žive od svog rada, da mogu da dođu od Čačka za sat i 50 minuta do Beograda. To je cilj! Da mogu da dođu od Loznice do Beograda za sat i 10 minuta. To je cilj! Zato se grade putevi, da može da se putuje između Subotice i Beograda prugom za sat i 10 minuta. To je cilj! Da se stiže iz Niša do Beograda za sat i 40 minuta. To je cilj! Kad se gradi i dok god se gradi put ili pruga tu dolaze nove investicije, tu se razvija lokalni turizam, lokalni biznisi i to je valjda normalno, to je valjda nešto oko čega se slažemo. Valjda je prirodno da se izgrade putevi. Niko nije smislio te puteve prošle godine, nalaze se u planovima Srbije desetinama godina unazad. Niko nije izmislio da se gradi sad pruga ili put baš tu i na toj trasi, nego samo niko drugi to nije hteo da radi. Prema tome, nastavićemo da gradimo puteve i pruge, gradićemo ih brzo, gradimo ih najviše u Evropi. Pričam o brzim prugama i uradićemo tako da ova zemlja bude saobraćajno povezana. Kada je saobraćajno povezana to je prava decentralizacija, jer ona ljudi mogu da ostanu da žive u svojim mestima, mogu da žive u jednom mestu, a da rade u drugom mestu. Mi danas imamo skoro 3.000 pretplatnih karata za brzi voz između Novog Sada i Beograda, a to znači da ljudi žive u Novom Sada i rade u Beogradu ili obratno. Sutra ćemo imati za Suboticu. Kada bude završena brza pruga između Novog Sada i Subotice, putovaće se 44 minuta između Novog Sada i Subotice. Ljudi mogu da žive u Novom Sadu i da rade u Subotici. Imaće veći izbor zanimanja, moći će da rade za bolje plate. To je razvoj zemlje i moći će da ostanu tu gde žive. Izgradnja brze pruge i rekonstrukcija pruge od Subotice do Sombora i od Vrbasa do Sombora znači život za Sombor. Znači da će ljudi iz Sombora biti vezani prugom koja se vozi brzinom od 120 km na sat do Subotice i da će biti vezani do Vrbasa, pa će moći da se voze brzom prugom ili prema Budimpešti ili naravno, prema Nišu. To je cilj i to jeste osnova privrednog razvoja zemlje. Ako hoćemo decentralizaciju i da svi ljudi ne žive u dva ili tri grada kao što žive u Grčkoj, u dva grada tri četvrtine stanovništva, onda treba izgraditi puteve i pruge a to se sada radi. Nemoj samo da pričamo da nam nisu potrebni putevi i pruge jer to nije tačno i od toga ljudi imaju koristi. Kad pričamo, na kraju, o zapadnoj Srbiji, tu će biti urađeno još nekoliko infrastrukturnih projekata, na zadovoljstvo građanki i građana. Krećemo u rekonstrukciju pruge od Rume, Šapca do Loznice, to je prvi deo pruge Beograd - Sarajevo. Potpisali smo sa Vladom Bosne i Hercegovine, čekamo da prođe kod njih njihove procedure, da i oni i mi apliciramo za svoj deo kako bi se gradila pruga prema Sarajevu. Ta pruga će biti za brzine od 120 km na sat i mislim da je dobro i za građane Loznice i sve druge da budu povezani brzom prugom kojoj brzine od 120 km na sat sa Beogradom. Takođe ćemo produžiti brzu saobraćajnicu do Malog Zvornika, to je dvadesetak kilometara, mislim 21 ili 22. Radiće se pruga između Valjeva i Loznice inače počinjana tri ili četiri puta, konačno će se raditi. Ono što je najvažnije, što mislim da je posebno važno, probiće se tunel Proslop koji će biti veza kada idete od Ljubovije prema Valjevu. Tu se neće raditi ni brza saobraćajnica, ni autoput, biće postojeći put ali taj tunel će smanjiti, ubrzati put, povezati izlazak Valjeva na Drinu i biti važan ne samo za Ljuboviju nego i za Bratunac i za Skelane i za Srebrenicu i za sva mesta sa one strane Drine, jer će veoma brzo i lako ljudi moći da dođu do Valjeva, a onda brzom saobraćajnicom do autoputa Miloš Veliki, a potom tamo gde žele. Počeće rekonstrukcija pruge od Valjeva do Vrbnice, 210 kilometara i to sa sredstvima EU i počećemo, završićemo do kraja godine Niš – Brestovac. Krenuli smo da radimo obilaznicu oko Niša, železničku obilaznicu, o kojoj se inače priča decenijama pa nikom nije palo napamet da je radi. Nikom nije palo napamet. Od kad znam, od kad poznajem ljude iz Niša svi pričaju o toj železničkoj obilaznici, samo što niko nikad nije radio. A evo sad se radi i biće završena. Kao što će do kraja godine biti završen Niš – Brestovac, kao što će biti završen i Niš – Dimitrovgrad, koji se takođe ubrzano radi. Sa Vladom Severne Makedonije potpisali smo memorandum da zajednički nastupimo za sredstva, i to ćemo tražiti iz plana rasta EU, za sredstva koja treba da omoguće izgradnju brze pruge od Brestovca do Skoplja preko Preševa. To je ono što nas čeka i to su planovi koje ćemo ostvariti. Zato ajmo da pričamo o tome gde još treba nešto da izgradimo, a nemoj samo da pričamo da nam nisu potrebne pruge i putevi. 

ANA BRNABIĆ: Hvala. Prijavili ste se zbog? 

TATJANA MARKOVIĆ TOPALOVIĆ: Pogrešno je razumeo.

ANA BRNABIĆ: Čujem vas, recite mi samo zbog čega ste se prijavili? 

TATJANA MARKOVIĆ TOPALOVIĆ: Replika.

ANA BRNABIĆ: Ali nemate pravo na repliku. Nije vas pomenuo, nije uvredljivo govorio o vama, nije. Po Poslovniku nemate pravo na repliku. Dakle, mi možemo ovde sada da debatujemo. Vi postavite pitanje ili tezu, neko od ministara vam odgovori, vi onda hoćete dalje repliku. 

TATJANA MARKOVIĆ TOPALOVIĆ: Pogrešna interpretacija.

ANA BRNABIĆ: Pogrešna interpretacija? To bi teško bilo da idemo tako. Aleksandar Martinović, ministar. 

ALEKSANDAR MARTINOVIĆ: Dame i gospodo narodni poslanici, koliko je meni poznato sumporna i hlorovodonična kiselina i danas stiže u Šabac kao je stizala i pre deset i pre 50 godina zbog između ostalog potreba fabrike „Zorka“ u Šapcu koja proizvodi mineralna đubriva pa se nije desilo ni Šapcu ni Šapčanima ništa strašno zbog toga. Hteo bih da postavim jedno pitanje ne koleginici koja je diskutovala maločas, nego jedno retoričko pitanje. Kažite mi gde su vam sada ovi fantomski birači? Gde su vam sada falsifikovani birački spiskovi? Pretili ste da ćete da podnosite krivične prijave zbog krađe izbora protiv predsednika Republike, Aleksandra Vučića, protiv predsednice tadašnje Vlade, Ane Brnabić, protiv mene kao tadašnjeg ministra državne uprave i lokalne samouprave. Svakog božijeg dana tokom novembra i decembra prošle godine neko od vas ili neko od vaših aktivista izlazio je u javnost sa potpuno netačnim informacijama o tome kako naseljavamo grad Beograd sa ljudima iz unutrašnjosti, kako su desetine hiljada ljudi nelegalno iz Republike Srpske glasali na lokalnim izborima za opštine i gradove u Republici Srbiji, pa je onda Dragan Đilas pričao o tome kako birači žive u napuštenim telefonskim centralama, u trafostanicama, pa se kod nekog tamo nalazi upisano na stanu 50 ili 100 ljudi. Kako više ne pričate o tome? Kako to više nije tema? A bila je toliko važna tema da ste zbog toga išli u Evropski parlament, pa ste tamo tužakali sopstvenu državu da smo pokrali izbore, da se bavimo izbornim inženjeringom, pa ste napadali ljude iz Republike Srpske. Smetala vam je tada i Republika Srpska kao što vam smeta i danas. Ali se onda u Evropskom parlamentu izleteo izgleda vaš ustavni stručnjak, Tanasije Marinković, pa onda rekao – dobro, sve bi to bilo u radu i oko biračkih spiskova i oko fantomskih birača i oko rezultata izbora samo kada bi se dobila ona famozna peta frekvencija. Čovek je rekao suštinu. Niti su vas zanimali birači, ni birački spiskovi. Znali ste vi vrlo dobro da je birački spisak potpuno javna evidencija koja se nalazi na sajtu Ministarstva državne uprave i lokalne samouprave i da apsolutno svaki građanin Republike Srbije može da izvrši uvid u birački spisak. Ne, vi ste dva meseca konstantno postavljali samo pitanje – dajte nam birački spisak, dajte nam birački spisak. Zašto ovo govorim? Izbori su završeni. Gospoda su sela u Narodnu skupštinu Republike Srbije. Nema više teme biračkog spiska. Nema više fantomskih birača. Sada se stvara jedna nova atmosfera građanskog rata, kao što je bila stvarana u novembru i decembru 2023. godine. Ovoga puta atmosfera građanskog rata stvara se oko litijuma. I sada se narod huška, sada se narod poziva da izlazi na ulice, da se blokiraju saobraćajnice, da se izlazi na trgove naših opština i gradova zato što, zamislite, diktatorski režim Aleksandra Vučića hoće da potruje celu Srbiju. Sada se samo postavlja pitanje – da li to radite sami ili to radite uz pomoć nekoga iz inostranstva kome ne odgovara stabilna i jaka Srbija? Prošle godine ste pokazali ko su vam saveznici, najveći protivnici i najveći mrzitelji Srbije u Evropskom parlamentu su vam frenetično aplaudirali dok ste u decembru 2023. godine iznosili najmonstruoznije neistine vezane za izbore u Republici Srbiji. Sada ste to sve zaboravili. Sada to više nije tema. Sada više nema fantomskih birača. Sada niko ne živi i ne glasa u kućicama za ptice, u telefonskim govornicama, u trafostanicama. Sad kod rukometaša tog i tog više ne živi na adresi 100 ljudi. To više nije tema. Sada se stvara jedna nova atmosfera, stvara se atmosfera oko litijuma i ako malo saslušate ove ljude koji sede sa naše leve strane, svi počinju svoje govore na isti način – pa eto, ja se ne razumem baš mnogo u litijum, ali to je jako strašna stvar i naneće ogromnu štetu državi Srbiji. Kao što ste prošle godine besomučno lagali oko biračkih spiskova, oko fantomskih birača, tako sada besomučno lažete i plašite građane Srbije oko iskopavanja litijuma, a to radite, pored toga što ja mislim da to radite iz određenih finansijskih razloga, jer mislim da neko mnogo moćniji i neko mnogo pametniji iza vas stoji i pokušava da destabilizuje ne Aleksandra Vučića samo, nego ovu državu i ovaj narod, iz mnogo razloga, a neki od tih razloga su zapisani i u ovoj deklaraciji o kojoj vi veliki Srbi i veliki branioci Srbije niste progovorili nijednu jedinu reč, to između ostalog radite i zbog toga što vi u stvari nikakvu politiku i nemate. Nisam čuo od vas šta biste vi radili sa srpskom ekonomijom, šta biste vi radili sa našim javnim finansijama, šta biste vi radili u srpskoj poljoprivredi. Šta ste radili u srpskoj poljoprivredi, evo, to ću vam reći danas popodne, kada dođe vreme za postavljanje pitanja, šta ste i na koji način ste sve upropaštavali srpsku poljoprivredu. Nisam čuo ništa od vas šta biste vi uradili u oblasti spoljne politike, sem što lupetate od 2022. godine, otkako je počeo rat u Ukrajini, o tome kako evo samo što nije Aleksandar Vučić uveo sankcije Ruskoj Federaciji, pa će da uvede 2022, pa će 2023. godine, pa kada se završe izbori 2023, onda će u 2024. godini, pa onda kaže – čeka da se završe lokalni izbori 2. juna 2024. godine, pa će onda da uvede sankcije Ruskoj Federaciji. Nisam čuo ni reč i niko od nas nije čuo nijednu jedinu reč kako biste vi rešavali problem Kosova i Metohije. Dakle, apsolutno nemate odgovor ni na jedno pitanje, ni na jedan izazov sa kojim se danas suočava država Srbija. Manipulišete građanima, iznosite neistine, plašite narod, ali zaboravljate jednu osnovnu stvar – šta narod misli o vama i šta narod misli o nama. Pa to je narod rekao i na izborima u decembru 2023. godine, kao što je rekao i 2. juna 2024. godine. Nama je dao poverenje, a vi ste i dalje u opoziciji. I samo nastavite tako. Samo nastavite tako, Srpska napredna stranka će da vlada narednih sto godina. I dobro je što će to tako da bude, jer će Srbija da bude mnogo, mnogo uspešnija, mnogo drugačija zemlja nego što je bila u vaše vreme. A ja se iskreno nadam da se to vaše vreme nikada više neće vratiti. A samo da vas podsetim na jednu stvar, dosta dugo se bavim politikom i podsetiću vas na jednog vašeg velikog političkog mislioca koji danas stoji iza vas, doduše, malo se povukao u pozadinu, to je Dušan Petrović. Nekada je bio ministar pravde, pa je bio ministar poljoprivrede, pa je onda izmislio Nebojšu Zelenovića kao novog lidera grada Šapca i Mačve, kao velikog zaštitnika srpske ekologije. A znate šta je pričao Dušan Petrović? Ja se sećam tih vremena i tih godina, ovde u Narodnoj skupštini? Da je budućnost Srbije, da je budućnost naše energetike u tome da eksploatišemo energiju iz uljanih škriljaca. To je bila vaša politika. To je bila politika stranke iz koje ste svi vi nastali. Ja sada ne ulazim u te vaše brakorazvodne parnice, ali tada ste bili svi u jednoj stranci i svi ste bili pod jednim političkim krovom i taj Dušan Petrović vam je bio jedan od glavnih političkih šefova. I kao što vidite, tad vam nisu smetali ni uljani škriljci, ni litijum, ni rudarenje, niti bilo šta. Sad kad više niste u poziciji da vi odlučujete o tome, nego da o tome odlučuje Vlada koju vodi Miloš Vučević, da o tome odlučuje predsednik Republike Aleksandar Vučić i ova skupštinska većina, sad ništa ne valja. Sad treba da zaoremo puteve kao Kraljević Marko što je nekad radio u narodnoj pesmi, sad treba da zatvorimo sve rudnike, da porušimo sve železnice, da porušimo Beograd na vodi, gde mnogi od vas imaju ne jedan, nego dva, tri i nekoliko stanova, dakle, sve da stane u Srbiji, da biste vi rekli kako ste vi bili u pravu. Niti ste bili u pravu pre 2012. godine, niti ste bili u pravu sada. Srbija će nastaviti da se razvija. Srbija će nastaviti da krupnim koracima grabi napred. Vi to ne možete da zaustavite. Ja sam ubeđen da ogromna većina građana Srbije neće nasesti na vaše pozive da izazovete građanski rat u Srbiji, kao što ste to hteli krajem prošle godine, pred decembarske izbore. Da je to tako dokazuje još jedna činjenica. Prošle godine jedan od glavnih bukača ispred Ministarstva državne uprave i lokalne samouprave, čovek koji je na megafon govorio - dajte nam biračke spiskove, dajte nam biračke spiskove, dajte nam biračke spiskove, i mi smo na dnevnom nivou, zna to koleginica Jelena Žarić Kovačević, ona se sad bavi resorom državne uprave i lokalne samouprave, mi smo na dnevnom nivou, iz dana u dan, objašnjavali građanima Srbije, objašnjavali tom Ivanu Bjeliću, ljudi, birački spisak nije nikakav tajni dokument, nalazi se na sajtu Ministarstva državne uprave i lokalne samouprave. Svako može da izvrši uvid u birački spisak. Ne, oni su kao oni u Jevanđelju i u Novom zavetu, kada je Hristos činio čuda, lečio ljude, vaskrsavao mrtve, oni su stalno ponavljali jedno te isto - pokaži nam čudo, pokaži nam čudo. Tako isto i ovi rade. Mi kažemo - evo vam birački spisak na sajtu Ministarstva. Ne, dajte nam birački spisak. Zašto spominjem tog Ivana Bjelića? Sad tom Ivanu Bjeliću više nije bitan birački spisak. Jeste li ga čuli u poslednjih nekoliko meseci da priča o biračkim spiskovima, o fantomskim biračima, o preseljenju birača? Ne. Ali zato taj isti Ivan Bjelić je bio vođa, zajedno sa Savom Manojlovićem, ovog čuvenog marša na Drinu, pa su se oni predstavljali kao naslednici Stepe Stepanovića, cerskih junaka, pa su oni od nas ministara u Vladi Srbije, vas narodnih poslanika pravili maltene austrougarsku okupacionu vojsku od koje će oni da oslobode zapadnu Srbiju, Mačvu i Podrinje. Dakle, radi se o profesionalnim aktivistima i ne može niko da me ubedi da neko u decembru 2023. godine priča o biračkim spiskovima, izmišlja o fantomskim biračima, a da onda nekoliko meseci nakon toga uopšte više ne govori na tu temu, nego govori o litijumu, o Jadru, o tome kako Aleksandar Vučić nastoji da zatruje Srbiju. Dakle, pitanje je samo ko ga plaća, za čije interese radi i bilo bi pošteno da nam kažete kolika je ta cifra, koliko košta da prodate obraz, da prodate čast i da se stavite u službu onih koji ne žele dobro građanima Srbije. 

ANA BRNABIĆ: Povreda Poslovnika, Srđan Milivojević. Izvolite. 

SRĐAN MILIVOJEVIĆ: Poštovani građani Srbije i gospođo Brnabić, reklamiram povredu Poslovnika član 107. Ne mogu da verujem da vi niste čuli da je ministar u Vladi kazao da predstavnici opozicije dobijaju novac od stranih država da ruše svoju državu. Znači, on je nas direktno optužio da smo agenti stranih službi i nacrtao metu na čelo svim ovima ljudima ovde i kazao svakom čoveku na ulici, uzmite pištolj i ubite bilo kog poslanika opozicije, jer to je izdajnik. Nemoguće da to niste čuli, nemoguće da kreiramo takvu atmosferu. Nemoguće da niste čuli da je Aleksandar Martinović kazao poslanicima opozicije da lupetaju. On je ovde gost, molim vas nek se ponaša kao gost, a ne kao domaćin. Na kraju on je pričao ovde slobodnu temu, ništa o dnevnom redu, on je pričao o nekoj izbornoj krađi. Molim vas zaštitite dostojanstvo narodnog parlamenta i Narodne skupštine kojim predsedavate. Hvala. 

ANA BRNABIĆ: Hvala vam mnogo. Znate bilo bi mnogo više fer da ste to reagovali kada smo čuli gospodina Parandilovića, koji je mnogo gore neistine, otvorene neistine, da ne kažem laži govorio o porodicama nekih od nas ovde, pa to nije crtanje mete na čelo, hajde što nacrtate meni metu na čelo, aj što nacrtate metu na čelu svaki dan Aleksandru Vučiću, aj što nacrtate metu na čelu Sinišu Malom, aj što nacrtate Milošu Vučeviću, aj nekom drugom, ali porodicama. Pa, čekajte, što se niste javili juče kada ste tako posvećeni tom Poslovniku, kada je gospodin Đilas pominjao decu Jorgovanke Tabaković. Čekajte, kako možete da budete toliko licemerni? Dostojanstvo Skupštine? Pa, to što je uradio ministar Martinović je ništa u odnosu na ono šta smo čuli od Parandilovića, ali ništa, bukvalno ništa. I, samo da vam kažem i 10 puta, i 10 puta čujem dobacivanje tema dnevni red, dnevni red. Pa, čekajte vi ste najavili, javno ste najavili, da nećete da se držite dnevnog reda. Pa, po članu 109. ja bih samo izricala opomene ovde zato što se retko ko drži teme dnevnog reda. Pustim zarad diskusije, zarad diskusije, zarad toga što je ovo parlament, da vam ne kažem, da ako pričamo recimo o poslaničkoj grupi Narodni pokret Srbije – Novo lice Srbije, da su se ljudi prijavili pogrešno ni za, ni protiv, tako da bi bili na dnu liste. Pa, sam po njihovoj molbi rekla nikakav problem, evo dođite, pa ću ja da promenim da bi vi mogli ranije da pričate i vi mi sve to pričate kao da mi nekom branimo nešto da kaže. Ja vas molim samo za malo, samo za malo, malo manje licemerja, malo manje licemerja, molim vas i svima će nam biti bolje. Hvala vam mnogo. Ko hoće dalje, povreda Poslovnika? Prijavite se. Izvolite. Reč ima narodni poslanik Lutovac. 

ZORAN LUTOVAC: Znači, član 108. o redu na sednici Narodne skupštine stara se predsednik Narodne skupštine. Vi ste predsednica Narodne skupštine. Ovde imamo predstavnike izvršne vlasti, oni se ovde ponašaju toliko neprimereno, vređaju narodne poslanike, ponašaju se kao da smo mi njihov servis, a ne oni izvršna vlast koju mi kontrolišemo. Skupština kontroliše izvršnu vlast, a ne izvršna vlast da daje naloge i drži…

ANA BRNABIĆ: Hvala vam mnogo. A vi ste predsednik DS koji je pre 20 minuta Tvitovao da ćemo mi svi da završimo u paklu i sve je to u redu. To je sve u redu. Jel to je demokratski? To je sloboda mišljenja i to nije pretnja. Jel? 

ZORAN LUTOVAC: Ne. Nisam završio, imam pravo na repliku. 

ANA BRNABIĆ: Hvala vam. Sedite. Ko hoće dalje? Još neko? Reč ima narodni poslanik Pavićević. Izvolite. 

ĐORĐE PAVIĆEVIĆ: Ja se izvinjavam, jer ja već10/15 minuta pokušavam ovde da reklamiram Poslovnik, a ono što jeste problem, evo članove 27, ali u vezi sa 104. i 107. Znači, prosto očekujem da se mi i ovde ponašamo prema ovoj knjizi, prema pravilima kako ovde pišu, a konstantno se interpretiraju neki članovi na način koji je prilično samovoljan u tom smislu. Malopre koleginici niste dali repliku, recimo mada lepo član 104. kaže i stalno se interpretira da mora da se pomene ime, mora da se pomene ime samo u vezi sa uvredom, ukoliko je došlo do pogrešne interpretacije stavova takođe morate da date repliku. Ministar Vesić je u prvoj rečenici rekao nešto što je bilo izvrtanje njenih stavova. Čuli smo nešto, znači čuli smo sada govor protiv gradnje puteve, što je koleginica eksplicitno rekla da nije bio slučaj. Takođe, ovde imamo i direktna obraćanja koja su po članu 107. direktno zabranjena, a vrlo selektivno primenjujete tu odredbu i recimo, imamo slučaj poslanika koji bi trebalo da bude sankcionisan po zakonu o buci, a ne samo po sprečavanju buke, ne samo po ovom Poslovniku, koji non-stop govori – ti ovo, ti ono, ti radiš ovo. Prosto mislim da bi predsednica parlamenta trebalo da reaguje na takve stvari iako smo se na početku ovog mandata nekako bili složili da je ona Orlićeva era bila verovatno jedna od najcrnjih u istoriji parlamentarizma i da ćemo sada raditi drugačije, ja bih molio prosto da to primenjujemo. 

ANA BRNABIĆ: Hvala vam. Dakle, ja ili bilo koji predsednik Narodne skupštine odlučuje da li je nešto za repliku ili ne. Ako ćemo široko da tumačimo to da je neko pogrešno interpretirao, pa ne bi bilo kraja replikama, mi nijednu sednicu Skupštine ne bi završili. Sada da sada neselektivno primenjujem, dakle, primenjujem iste aršine prema svima, apsolutno prema svima. Da vam kažem još jednom, koleginica je rekla, optužila Vladu Republike Srbije, izvršnu vlast da gradi određeni put za rudnik. Da sam primenjivala Poslovnik, gospodine Lazoviću objašnjavam šta sam uradila kao predsednica Narodne skupštine, ovo ne bih mogla da objašnjavam kao narodna poslanica. Dakle, da sam primenjivala ovu knjigu, ovaj Poslovnik, da sam primenjivala u tom trenutku bih oduzela reč zato što je izgovorila neistinu. Mogla bih da izreknem i opomenu zato što je izgovorila brutalnu neistinu, ali dobro nisam zato što je sloboda reči nešto što cenim, pa kako god bilo. Tako da prema svima primenjujem iste aršine i molila bih sada da se vratimo diskusiji. Ne mogu da kažem, čak ni da se vratimo da diskutujemo o dnevnom redu, zato što su poslanici opozicije sredstvima javnog informisanja obavestili građane i pre same ove sednice da se neće držati dnevnog reda, a samim tim sam mogla i da skratim ovu čitavu raspravu i da kažem, pošto nećete da se držite dnevnog reda, primenjujući Poslovnik nema ni rasprave, ali nisam to uradila. Tako hajde samo da budemo malo manje licemerni jedni prema drugima i da ne dozvoljavamo sebi ono što ne bi dozvolili drugom. Izvolite ko hoće još. Reč ima narodni poslanik, Stefan Janjić. 

STEFAN JANJIĆ: Hvala. Samo čisto da razjasnimo Poslovnik. Ako se narodni poslanik u svom izlaganju, ako mu se pogrešno protumači njegovo izlaganje narodni poslanik na koga se odnosi ima pravo na repliku. 

ANA BRNABIĆ: Koji član? Niste čak ni član rekli. 

STEFAN JANJIĆ: Član 104. stav 1. 

ANA BRNABIĆ: Koji je bio. 

STEFAN JANJIĆ: Nema veze. 

ANA BRNABIĆ: Nema veze što je bio? 

STEFAN JANJIĆ: Evo, član 109. Da kaznite gospodina Martinovića, molim vas samo me saslušajte… 

ANA BRNABIĆ: Ne brinite, nisam vas isključila, slušam vas, samo sam odmahnula rukom zato što je sramota ovo što radite. 

STEFAN JANJIĆ: Pa, znate šta, imali ste ranije moju koleginicu ste kaznili zato što je pričala van dnevnog reda, a što niste kaznili gospodina Martinovića, on je zreo za kaznu. Pogledajte ga, zreo je za kaznu. Odmah sada da ga kaznite. Pogledajte. Samo još jednu stvar, gospodin Vesić, navodno nije čuo da je moja koleginica rekla da nije protiv izgradnje puteva. Ako gospodine Vesiću imate problem sa ušima, konsultujte gospodina Martinovića i rešite taj problem. Hvala vam. 

ANA BRNABIĆ: Gospodine Pavićeviću želite opet da se javite? Nema potrebe da se diže temperatura. Nećete? Reč ima Marijan Rističević, povreda Poslovnika. 

MARIJAN RISTIČEVIĆ: Dame i gospodo narodni poslanici, ukazujem na član 103. gospođo predsedavajuća. Od prvog gospodina koji je ukazivao na povredu Poslovnika, koji ima običaj da se javlja pod klupom, pa da ovo poslednje ste trebali primenjivati odredbe člana 103. stav 3. dakle, da bi se ovoj poslaničkoj grupi oduzme vreme, jer su to bile klasične replike. Na kraju da zaključim da nije, a da obaveza da govorimo istinu i da ministar poljoprivrede nije izrekao ni jednu istinu i da ministar poljoprivrede nije izrekao ni jednu istinu jer su se svi redom hvalili da bi dobijaju novac iz inostranstva, uključujući i ove zelene, tu jedino imam dilemu oni su se hvalili da su dobili pare od Hakija Bazija, a za mene… 

ANA BRNABIĆ: Neću to da dozvolim. Idemo dalje. Reč ima Dušan Marić. Izvolite. 

DUŠAN MARIĆ: Za promenu, ja ću govoriti o dnevnom redu po prvoj tački dnevnog reda. Gospođo Brnabić, gospodine Vučeviću, uvaženi ministri, narodni poslanici, ja sam 2. jula imao čast da u Banjaluci prisustvujem istorijskoj sednici Narodne skupštine Republike Srpske na kojoj je usvojena Deklaracija o zaštiti srpskih nacionalnih interesa. Istorijskoj, zato što je ovo prvi put da parlamenti dve srpske republike zajednički usvajaju jedan zajednički dokument. I u Banjaluci je rasprava bila povremeno žustra, ali je Deklaracija usvojena skoro jednoglasno. Od 65 prisutnih narodnih poslanika za deklaraciju je glasalo njih 62. Znate, i u Banjaluci postoje prilično duboki politički rovovi između vlasti i opozicije, ali je tamo opozicija duboko svesna da je ova Deklaracija dobar, koristan dokument, koji će pomoći da sprski narod, bez obzira gde živi uspostavi čvršće jedinstvo, koje će nam pomoći da se odupremo. Ja vas molim da budete parlamentarni. Znači, da se uspostavi jedinstvo koje će nam pomoći da se lakše odupremo pritiscima kojima je srpski narod izložen. Dugoročno gledano osnovna tri cilja ti pritisaka su da oslabe Republiku Srpsku, da oslabe Republiku Srbiju, da Republiku Srbiju prisvoje da prizna nezavisnost Kosova i da Republiku Srpsku učine ili svedu na nivo mrtvog slova na papiru. Da bi se deklaracija o kojoj danas raspravljamo mogla razumeti dobro je da znamo šta joj je prethodilo, prethodila je jedna medijska i politička kampanja… 

ANA BRNABIĆ: Izvinite, poslaniče, samo sekund, ako niste primetili narodni poslanik govori o deklaraciji koja je od nacionalnog interesa. Ja mogu da razumem da to nekoga ne zanima, ali dopustite narodnom poslaniku makar da govori. Nastavite. 

DUŠAN MARIĆ: Znači, da bi se deklaracija razumela, potrebno je da se prisetimo šta joj je prethodilo. Prethodila joj je politička kampanja satanizacije srpskog naroda čija je kruna bila usvajanje sramne rezolucije o navodnom genocidu u Srebrenici. I zato ću nešto pre nego što se ponovo vratim na deklaraciju reći o Gebelsovskoj laži da je u Srebrenici počinjen genocid. Po definiciji, po međunardonom pravu kada neko hoće da počini genocid, on uništava jednu etničku grupu ili pokušava da je uništava. Kada neko hoće da uništi određenu etničku grupu, on prvo po logici stvari uništava njen najvitalniji i reproduktivni deo, žene i decu. U Srebrenici u julu 1995. godine, među žrtvama nije bilo žene i dece. Bilo je na žalost nekoliko starijih maloletnika, ali je na osnovu dokumenata BiH, tzv. armije BiH, utvrđeno da su ta lica bili pripadnici te oružane formacije. Vojnici vojske Republike Srpske, po presudama Haškog tribunala, ne samo što nisu ubijali žene i decu u Srebrenici, nego su više od 20 hiljada žena i dece, autobusima i kamionima organizovano prevezli u pravcu Kladnja i Tuzle, na teritoriji kontrole Vlade u Sarajevu, da bi ih na taj način spasili od logične očekivane osvete srpskog stanovništva koje je pre toga preživelo veliki teror od strane tzv. Armije BiH. Podsećam da su pre toga jedinica armije BiH, počinile strašne pokolje u Kravici, Zalazju, u Bjelovcu, Sikirićima, Lozničkoj rjeci, Podravanju i drugim selima u Podrinju i oko Srebrenice i Bratunca. Navešću samo još jedan primer kao dokaz da u Srebrenici nije bilo nikakvog genocida u Srebrenici i Podrinju. Naime tih dana u ruke vojske Republike Srpske, palo je oko hiljadu pripadnika armije BiH, u susednoj Žepi. I nikom od njih nije falila dlaka sa glave, svi su živi i zdravi došli svojim porodicama. Zašto? Zato što su se predali. Vojska Republike Srpske je poštovala međunarodno pravo i njih je tretirala kao ratne zarobljenike. Na žalost vojska u Srebrenici je dobila naređenje da se ne sme predati, da se mora probiti do Tuzle i Kladnja i nastaviti operativna dejstva protiv vojske Republike Srpske i oni se probijali po dubini, po teritoriji koja ima dubinu 80 km, i tu je došlo do teških bitaka sa vojskom Republike Srpske, obe vojske su žestoko stradale, i na žalost na muslimanskoj strani je poginulo nekoliko hiljada vojnika. Zašto ovo pričam? Zato što se svi oni danas nalaze na spiskovima žrtava navodnog genocida. Usvajanje Deklaracije, prvo na Svesrpskom saboru, pa zatim od strane parlamenta Republike Srspke, političko Sarajevo i mediji u Sarajevu su iskoristili da ponove optužbe kako republika Srbija i republika Srpska ruše ustavni poredak BiH, i kako ruše Dejtonski sporazum. U pitanju je laž, klasična zamena teza. Naime, u deklaraciji o kojoj mi danas raspravljamo ima tačno deset tačaka koje govore o Dejtonskom sporazumu i u svakoj se izričito potencira neophodnost poštovanja Dejtonskog sporazuma i poštovanja Ustava BiH. S druge strane, upravo Sarajevo i njegovi politički mentori preko raznih visokih predstavnika a pomenuću samo Karlosa Vestendorfa i onu englesku pijanduru Pedija Eždauna, su Republici Srpskoj oteli 83 nadležnosti koje su joj pripadale po mirovnom sporazumu koji je postignut u Dejtonu, a poptisan u Parizu. Ja ću zbog tih stalnih laži i zbog toga što smo mi zaboravan narod, podsetiti na samo nekoliko najvažnijih nadležnosti koje su otete Republici Srpskoj i srpskom narodu u BiH. Po Dejtonskom sporazumu, Republika Srpska je imala pravo na svoje Ministarstvo odbrane i na svoju vojsku i ona je to posle rata imala i to je oteto. Po Dejtonskom sporazumu, kontrola granica i rad graničnih službi bili su u izričitoj nadležnosti entiteta, odnosno Republike Srpske, sada granične prelaze kontroliše Sarajevo. Ministarstvo finasnija i trezora BiH, su protivustavna i protiv Dejtonska kategorija, jer po mirovnom sporazumu po dogovoru na osnovu koje je uspostavljena BiH, vođenja fisklane politike je u nadležnosti zvanične Banja Luke, takođe grubim kršenjem Dejtonskog sporazuma, Srbima u BiH, nametnuta je SIPA, zajednička obaveštajna bezbedonosna agencija i zadnji slučaj koji ću pomenuti, zadnja nadležnost, Srpskoj je praktično otet pravosudni sistem bez ikakvog pravnog osnova, ukinuti su VSS i VTS Republike Srpske, a nametnuti sud i tužilaštvo BiH. O čemu se ovde radi? Radi se o tome da je u Dejtonu dogovorena Bosna i Hercegovina, tri konstitutivna naroda, država koja ima status labave konfederacije, a oni hoće da stvore unitarnu Bosnu i Hercegovinu u kojoj će Srbi, a kasnije i Hrvati postati nacionalna manjina. Zbog toga je izuzetno važno što se ovom deklaracijom potencira da se predstavnici Republike Srbije i Republike Srpske bore da se Republici Srpskoj vrate dejtonske nadležnosti. Dakle, da Bosna i Hercegovina bude onakva kakva je dogovorena kada smo se dogovorili, pametno se dogovorili, da prestanemo da ratujemo, da se ubijamo, već da živimo u miru kao dobre komšije. Smatram da je to uslov da bi Bosna i Hercegovina ostala i funkcionisala kao jedinstvena država, dva entiteta i tri ravnopravna naroda. Naravno, na kraju ću vas pozvati da glasate za deklaraciju. Zaista smatram da je u pitanju istorijski dokument. Treba je podržati, kao što treba podržati i Aleksandra Vučića u njegovoj borbi da zajedno sa predsednikom Dodikom uspostavi što čvršće jedinstvo između Republike Srbije i Republike Srpske, što čvršće jedinstvo između srpskog naroda bez obzira gde on živi. Hvala. 

ANA BRNABIĆ: Hvala. Gospodine Škrijelj, o čemu se radi? (Ahmedin Škrijelj: Povreda Poslovnika. Po Poslovniku, narodni poslanik Ahmedin Škrijelj. Izvolite. 

AHMEDIN ŠKRIJELJ: Reklamiram član 109. stav 1. tačka 6). 

ANA BRNABIĆ: Bio je taj član. 

AHMEDIN ŠKRIJELJ: Ali nisam ga ja reklamirao. Odnosi se na izlaganje prethodnika. Vrlo ću kratko. Ponovo danas imamo jednu spiralu negiranja genocida i izvrtanja činjenica koje su utvrđene u presudama relevantnih sudova.

ANA BRNABIĆ: Hvala vam mnogo. Dakle, nikakve to veze nema sa povredom Poslovnika, tako da idemo dalje. Nećete ovde ljudima uskraćivati slobodu govora. Ni vama nismo uskraćivali slobodu govora i mišljenja. Reč ima Bogdan Radovanović. Izvolite. 

BOGDAN RADOVANOVIĆ: Poštovane građanke i građani Srbije, uvažena zapadna Srbijo, dnevni red. Deklaracija čije usvajanje razmatramo predstavlja ništa drugo do jedan isprazan populistički pamflet bez ikakve suštine. Evo, kaže se u tački 5 - pripadnici srpskog naroda imaju pravo da se nazivaju Srbima, ma gde trenutno živeli. Iskreno, ja nisam znao da nam je to pravo do sada bilo uskraćeno dok mi SNS ovom deklaracijom nije otvorio oči. Potpuno je očigledno da se ovim dokumentom pokušavaju zamaskirati mnoge brljotine ove vlasti. Dok mi razmatramo jedan takav kič nacionalistički dokument i tekst, i Srbija i Republike Srpska imaju isti problem, a taj problem se zove ozbiljna pretnja po zdravlje i po životnu sredinu. Evo, gospodine ministre Martinoviću, ako nije problem, ja mogu da kažem, kao i moj sugrađanin Ivan Gelić, kao i moj sugrađanin Dragan Simović, ostavite više te ljude na miru. I ja sam Srbin, veoma ponosan na tu činjenicu, kao i na našu kulturu, tradiciju, na dobar deo istorije našeg naroda i to je meni sve bitno kao Srbinu i ja svoju decu učim da budu ponosni na to što jesu. Međutim, za razliku od kreatora ove deklaracije, ja mogu da kažem da za mene integralni patriotizam podrazumeva nešto drugo. On podrazumeva konkretnu brigu o svojoj zemlji, o ljudima koji u njoj žive, o njihovom zdravlju, o tome da se osećaju dobro i da vide svoju i budućnost svoje dece u Srbiji. I, upravo u skladu sa onim što je jedan časni Srbin Marko Miljanov često isticao – čovek vredi samo dotle dok sme svakome reći istinu u oči, zato ja želim sada da vam poručim odavde sa ovog mesta da prestanete već jednom da nas zamajavate jeftinim populizmom, dok u praksi žrtvujete moju i našu zapadnu Srbiju. Žrtvujete Loznicu, žrtvujete moju Požegu, žrtvujete Čačak, Kosjerić, žrtvujete Užice. Nemojte više to da radite. Za sve nas koji živimo i radimo u zapadnoj Srbiji prirodna dobra i zaštita životne sredine su od vitalnog značaja i to je za nas jako važno jer se radi o veoma uspešnoj poljoprivrednoj regiji i delu Srbije koji ima izuzetan turistički potencijal. Mogu da vam kažem da mi imamo mnogo toga da izgubimo ako se nastavi sa zagađenjem i to ne samo kada je zdravlje u pitanju, a to jeste najvažnije, nego kad su u pitanju i poslovi i egzistencija, jer džaba meni uspešan rod maline ukoliko je otrovan, džaba meni lepota reka, mog Skrapeža, Rzava, Moravice, Đetinje, Kamenice ukoliko niko ne bude želeo da dođe na odmor i na uživanje u jednu prašnjavu trovačnicu. Dalje kaže deklaracija u tački 46 – preporuka Svesrpskog sabora da Srbija i Republika srpska objedine, ponude usluge, investicije i resurse u oblastima energetike, turizma, poljoprivrede i rudarstva. Za to vreme Skupština Republike Srpske nije usvojila Predlog deklaracije o protivljenju otvaranja rudnika litijuma i bora na teritoriji opštine Lopare, a šta se dešava kod nas u Srbiji? Kod nas u Srbiji Narodna inicijativa za zabranu iskopavanja litijuma i bora, koja je predata na Pisarnicu ove Narodne skupštine maja meseca 2022. godine i koju je potpisalo više od 38.000 građana, sakrivena od narodnih poslanika koji bi trebalo da se izjasne o njoj. Mislim da znate o čemu pričamo. Više puta je to ponovljeno. Još jednom da ponovim, mi se ne mirimo da zapadna Srbija bude žrtvovana. Apsolutno se ne mirimo sa tim, iako je jasno da se to u ovom trenutku dešava. Iskopavanje litijuma na području Loznice definitivno jeste najštetniji, potencijalno najopasniji projekat, ali mi se borimo i protiv slične ideje u Dobrinjskom basenu kod mene u Požegi. Borimo se i protiv divlje urbanizacije Divčibara. Borimo se protiv otvaranja kamenoloma ljudima u Kosjeriću, Podgranini, tik uz kuće, ali se borimo isto tako i protiv zastrašujuće nebrige kakva se dešavala u Užicu kada je deponija Duboko nedeljama gorela i trovala okolinu, a nas su ovde ministri, na primer Irena Vujović, evo, i premijer Vučević, ubeđivali da je sve u redu i da sistem nije zakazao. Da završim. Svi ovi primeri definitivno govore da zapadna Srbija jeste ugrožena, a otvaranje rudnika Litijuma, koji su najavljeni, bili bi katastrofalni po meštane zapadne Srbije i zato ih apsolutno moramo štititi. Hvala. 

ANA BRNABIĆ: Reč ima Duško Pejović. Izvolite. 

DUŠKO PEJOVIĆ: Uvažena predsednice Skupštine, poštovani predsedniče Vlade, poštovani narodni poslanici, ministri u Vladi, javljam se za reč zato što je pre dva dana, a skoro je ponovljeno to pitanje koje govori o 674 eksploataciona polja i poziva se na Izveštaj državnog revizora. Tačno je da smo mi imali revizorski izveštaj, odnosno izvršili smo reviziju pod nazivom „Upravljanje opasnim otpadom“ i to je bila revizija svrsishodnosti poslovanja, jer je to jedan od sistemskih problema koji smo uočili i koji je bio tema našeg rada i koji smo završili u 2022. godini i 21. decembra 2022. godine smo objavili taj izveštaj, a onda smo, kada smo dobili odazivni izveštaj, prihvatili taj odazivni izveštaj, ocenili ga da je istinit i verodostojan i onda smo izdali tzv. poslerevizioni izveštaj, tako da imamo dva izveštaja po ovom pitanju. Poslerevizioni izveštaj je izdat 18. aprila 2023. godine. Naime, zašto sam se javio za reč? Zato što je pre dva dana poslanica Pavlović, ako sam dobro upamtio, kazala sledeće: Trenutno se vrši 674 istražna polja. Međutim, u izveštaju piše sledeće, na strani 29, automatski, pošto je sve na sajtu, proverljivo je - u katastru eksploatacionih polja koja se vode u Ministarstvu rudarstva i energetike, vode se od 1960. godine, i tada je evidentirano, do sada, 674 odobrena eksploataciona polja, na kojima se vrši eksploatacija svih vrsta mineralnih sirovina. Prema evidenciji Ministarstva, rešenjem je ukinuto, dakle, od početka do izvršenja revizija, 112 eksploatacionih polja, tako da je ukupan broj eksploatacionih polja u Republici Srbiji bez pokrajine 536. Prema evidenciji pokrajinskog Sekretarijata za energetiku, građevinarstvo i saobraćaj, na teritoriji pokrajine Vojvodine odobreno je 138 eksploatacionih polja, pa je ukupan broj odobrenih eksploatacionih polja u Republici Srbiji 674. Mi smo napisali dalje da se ne vrši kontrola prijavljenih količina po datim obrascima i nije uspostavljeno praćenje i kontrola količine otkopanih i deponovanih masa svih produkata eksploatacije. Od 674 odobrena polja, nadležnim organima su dostavljeni podaci o generisanim količinama rudarskog otpada sa 193 eksploataciona polja, što stvara rizik od toga da podaci o ukupnoj količini rudarskog otpada nisu sveobuhvatni. Kad se pogleda na strani 30, ima tabela u kojoj je tačno navedeno koliko je odobreno polja, 674, a sa koliko polja je dostavljeno izveštaja. Godine 2020. dostavljeno je 188, a 2021. godine 193. Da napomenem da smo u poslerevizionom izveštaju naveli da je u odazivnom izveštaju subjekt revizije ministarstvo navelo da će do kraja 2025. godine biti ažuriran registar aktivnih odobrenja za eksploataciju mineralnih sirovina, kao i formiran registar eksploatacionih polja koja nisu aktivna ili na kojima postoji ili ne postoji nosilac odobrenja za eksploataciju. Nakon isteka datog roka po tim prioritetima dostaviće dokaz koji ćemo mi oceniti da li je navedena nepravilnost otklonjena. Dakle, kada smo naveli - odobreno, nismo kazali da se i eksploatiše i da to nije u zadnje vreme, nego evidencija od 1960. godine do sada. Dakle, samo da budemo precizni. I jedan i drugi izveštaj su na sajtu i istovremeno imate mogućnost da isproveravate ovo što sam iščitao sa izveštaja. Hvala. 

ANA BRNABIĆ: Moje izvinjenje, previd, povreda Poslovnika, reč ima Milica Nikolić. 

MILICA NIKOLIĆ: Ukazujem na povredu člana 106. Poslovnika, koja se odnosi na to da govornik može da govori o tački dnevnog reda, ali sam sigurna da ono što smo malo pre čuli vređa i dostojanstvo Narodne skupštine, zato što izjaviti da je Deklaracija nacionalistički kič i populistički poen, stvar, kako god, sigurna sam da vređa i zdrav razum. Što se tiče svega onog ostalog što smo čuli, a zbog čega ukazujem na povredu Poslovnika, ja ću vam pročitati prostorni plan za opštinu Požega iz 2013. godine, koji se odnosi na geološka istraživanja koja su tada rađena. Dakle, preduzeće "Rio Sava eksplorejšen doo", lokalitet Ježevica, dakle, Požega, geološka istraživanja bora i litijuma 2010. godine. Preduzeće "Rio Sava eksplorejšen doo", lokalitet Dobrinje, mineralna sirovina bor i litijum, 2010. godina, preduzeće "Litijum Li eksplorejšen doo" lokalitet Gorobilje, 2012. godina, mineralna sirovina bor i litijum. Zbog čega ovo čitam? Zato što govornik koga smo prethodno čuli je danas u koaliciji sa Demokratskom strankom, čije je resorno ministarstvo tada izdavalo ove dozvole. Danas u koaliciji sa Demokratskom strankom govore ljudima kako će, kao što ste i malo pre čuli, maline i krompir da plivaju u sumpornoj kiselini. Toliko o borbi za zaštitu životne sredine. Čuli ste malo pre i podsećanje na onu poruku koju ste vi primili, meni je žao što vas na to podsećam, u kojoj ste dobili preteći sadržaj da kada nas ponovo pozovu ne treba da vodimo svoju decu itd. Govornik prvi na listi "Požega protiv nasilja" je sedeo pored tog govornika koji je to izgovarao i koji je izgovorio sledeće - njih neće imati ko da zaštiti, da im ne prsnu glave. Još jedna stvar koja je važna za ovog borca protiv nasilja da se zna da je Prekršajni apelacioni sud u Kragujevcu poništio oslobađajuću presudu za narušavanje javnog reda i mira na sportskoj utakmici, po prijavi MUP. Ja se izvinjavam što sam prešla vreme, ali mislim da je vrlo važno da se zna i da se čuje. Toliko o borbi za zdravu životnu sredinu, toliko o borbi protiv nasilja i toliko o bednom licemerju sa ove strane, jer koriste samo ove teme da bi politički preživeli. Hvala. 

ANA BRNABIĆ: Hvala vam. Dakle, po članu 103. oduzeću vam vreme od poslaničke grupe, nikakav problem. Samo se zapitajte, molim vas, ko se sada plaši da čuje istinu? Zašto ste sprečavali narodnu poslanicu da kaže, da iznese neku činjenicu? Pritom, sami ste otvorili temu. Narodna poslanica, koja je iz tog kraja, iznela je informacije, nisu vas zanimale informacije, nisu vas zanimale činjenice. Dobili ste, i ovo je opet, na kraju krajeva, narodni dom, dobili ste i relevantne i važne informacije za javnost, posebno iz tog kraja, i ne možete da saslušate. Pa, što otvarate temu? Zašto otvarate temu, koja pritom nije tema na dnevnom redu? I dozvolim, ali ne možete onda da saslušate odgovor. Reč ima Lazović, povreda Poslovnika. 

RADOMIR LAZOVIĆ: Predsedavajuća, reklamiram član 103. povredu, odnosno zloupotrebu. Lepo je što ste oduzeli vreme, podržavam. Ali, samo da vam kažem nešto, kolegu ste skratili ovde u drugoj sekundi kad vam nešto od onoga što ima da kaže ne odgovara. Pa tako treba da reagujete i ovde. Još nešto da raščistimo za ovu sednicu. Izgleda da ni vi, ni vaše kolege, nisu baš pročitale ovu sverežimsku deklaraciju, jer kako možete da govorite da ovo o čemu moj kolega priča nije na dnevnom redu, kada tačka 46, koju je uostalom i citirao, govori i o energetici i o rudarstvu i o zajedničkom nastupu na drugim tržištima Republike Srpske i Republike Srbije. Jel to nije litijum? Jeste li vi na nešto drugo mislili možda? Možda ste i na još nešto drugo mislili. Nemojte ovde da se pravite kao da nam vi činite uslugu kad mi pričamo litijumu, pa vi kao velika parlamentarka dozvoljavate to. Pa, evo vam tačka 46. Uostalom, pogledajte. Ja sam se detaljno spremao za ovo, podvukao sve sa čime se slažem, sa čime se ne slažem. Hajde i vi malo čitajte svoja dokumenta. Videćete onda da je to na dnevnom redu. hvala. 

ANA BRNABIĆ: Dobro. Svakako sad oduzimam i vama vreme od poslaničke grupe, zato što ste iskoristili ovo za nešto što nikakve veze nema sa Poslovnikom. 

RADOMIR LAZOVIĆ: Da vam ukažem da je na dnevnom redu nešto.

ANA BRNABIĆ: Što ste agresivni? Ne razumem, šta je problem uopšte? Narodnom poslaniku sam oduzela reč zato što je pokušao da zloupotrebi povredu Poslovnika i to da bi nekom drugom uskratio pravo na mišljenje i pravo na govor. Sada ćemo nastaviti dalje. Reč ima Aleksandar Jovanović, Poslovnik. 

ALEKSANDAR JOVANOVIĆ: Član 103. Gospođo Brnabić, jel znate šta piše u članu 103. Poslovnika? Znači, nemojte mi oduzimati vreme, nemojte to da radite. Nemojte, to je pokvareno i podlo. Ja se javljam po članu 103. 

ANA BRNABIĆ: Koji član? Član 103. je povređen? 

ALEKSANDAR JOVANOVIĆ: Tako je. Jel znate šta piše u članu 103? Uključite mikrofon, ajde. A, jeste? U redu. Jel znate šta piše u članu 103? Sad ću da vam pročitam i nemojte slučajno da vam padne na pamet da nam oduzimate vreme od poslaničke grupe. To je pokvareno, to što radite. Dakle, ovako: „Narodni poslanik ima pravo da usmeno ukaže na povredu u postupanju predsednika Narodne skupštine ako smatra da nije u skladu sa odredbama ovog Poslovnika“. To je učinio malopre Lazović i šta ste uradili? Uskratili ste nekim drugim poslanicima vreme da govore? Što to radite? Šta me gledate? Nemojte to više da radite. Ja vam sad lepo kažem. 

ANA BRNABIĆ: Isti član, stav 8: „Predsednik Narodne skupštine je dužan da vreme koje je narodni poslanik koristio zloupotrebljavajući pravo iz stava 1. ovog člana oduzme od ukupnog vremena koje pripada njegovoj poslaničkoj grupi u pretresu o tekućoj tački dnevnog reda“. To takođe piše u članu. Da li želite da se izjasnimo u danu za glasanje? Pretpostavljam da je to ne. Idemo dalje. Reč ima predsednik Vlade, Miloš Vučević. Izvolite. 

MILOŠ VUČEVIĆ: Hvala, predsednice Narodne skupštine. Dame i gospodo narodni poslanici, ne mislim da je neozbiljno i neodgovorno to što smo posebno potencirali u deklaraciji da insistiramo da se ispred odrednice pripadnosti srpskog roda ili naroda ne koristi bilo kakav prefiks i da je to jedan kontinuirani pokušaj razdvajanja jednog etnosa, odnosno jednog naroda. To je suštinski započeto 1990, 1991. godine, pa smo tako imali stalno potenciranje da u Hrvatskoj žive hrvatski Srbi, u BiH bosanski Srbi, danas gotovo po pravilu kada pričamo o KiM upotrebljavamo termin, ne mi, nego se upotrebljava, nažalost, pre svega u komunikaciji međunarodne zajednice, ali i dela naših medija, kosovski Srbi. Toliko smo neozbiljni i neodgovorni, čak i sa naše strane, govorim od strane našeg naroda, da sami pogrešno nazivamo pripadnike sopstvenog naroda, pa tako Srbe u BiH zovemo Bosancima, ne umanjujući naravno i ne osporavajući pravo da se bošnjačka zajednica izjašnjava kako misli. Kad kažete Bosanci, onda je to svakako unitarizacija svih građana i naroda koji žive na teritoriji te države, jer onda bi značilo da svi građani Srbije su Srbi ili Srbijanci, a nisu, oni su državljani Srbije ali pripadaju različitim etničkim grupama. Do toga da idemo da Srbe na Kosovu nazivamo Kosovarima, što je apsolutno nepravilno. Ako bi već hteli geografski onda bi mogli biti Kosovci, jer nismo imali devojku Kosovarku, nego Kosovku. To se radi, naravno, na mala vrata, mic po mic, stalno po malo, da bi se to prihvatilo, da bi se to posadilo, ukorenilo i da bi to postala svakodnevnica. Upravo je deklaracija odgovor na takve pokušaje i na kontinuitet te politike koja je zlonamerna prema srpskom narodu. Ta odrednica ili taj član, kao i cela ova deklaracija, a i ja sam nešto u svom ekspozeu objašnjenja deklaracije pred vama, pre dva dana, napomenuo da nije usmerena protiv bilo koga i ne umanjuje pravo ni jednog drugog naroda. Ne mislim da je moj kolega i prijatelj Tomislav Žigmanov srpski Hrvat, on je pripadnik hrvatskog naroda, sa ponosom siguran sam, i državljanin Republike Srbije. Nema potrebe da se koristi bilo kakav prefiks ispred imena bilo kog naroda, a očigledno da je to kod srpskog naroda najprisutnije, i to nije slučajno. Neozbiljno je, neodgovorno da kažete da je to politički panflet ili nepotrebna stvar ili ste vi, zaboga, začuđeni zašto se na tome insistira i onda, naravno, idete sa tim već poprilično bagatelisanim ocenama da je to jeftini populizam kad ne znate šta da kažete. Što se tiče ugrožavanja zapadne Srbije ili cele Srbije, ja ću još jednom da ponovim – nije doneta nikakva odluka ni o rudarenju, ni o eksploataciji, nemojte da obmanjujete građane Srbije, u ovom trenutku pravno i poslovno egzistira samo Uredba Vlade Republike Srbije o postojanju Prostornog plana posebne namene i niša više i ništa manje od toga. Da li će i kada će i kako će biti vršena eksploatacija jadarita ili neke druge rude. 

ALEKSANDAR JOVANOVIĆ: To zavisi od Šolca, a ne od tebe.

MILOŠ VUČEVIĆ: Ponovo pokušavate, a bezuspešno je, sve vreme da me dekoncentrišete. Svaki put ste to pokušavali, niste uspeli. Ne znam zašto ste toliko uporni u onome što vam ne uspeva. Ja sam vrlo skoncentrisan i pre svega što mi je, naravno, na ponos da sam pristojan u odnosu na vas. Ja sam pristojan i vaspitan, za razliku od vas, i kada vi pričate ja vas pažljivo slušam, što za vas naravno ne stoji. Kad god čujete neki argument, vi nemate šta drugo da radite osim da vređate, psujete, dobacujete. To vam je čitava politika zato tako i prolazite na izborima pošto građani nisu ni ludi, ni slepi, ni gluvi. Niko nije ni blesav ni lud da ugrožava bilo koji deo Srbije i da se igra sa sudbinom sopstvenog naroda, da se igra sa sudbinom i sobom i svoje porodice. Svi živimo i svi dišemo i ovaj vazduh i pijemo ovu vodu i niko nema nameru da ide iz Srbije i niko nema nameru da menja svoju državu, već da je čuva i razvija. Ja verujem da prirodna bogatstva, bogatstvo bogom dana treba na pravilan način da koristimo i da razvijamo državu Srbiju i verujem da je moguć održiv razvoj, verujem da je moguće napraviti i ekonomski razvoj i voditi računa i zaštitu i zdravlje građana i životne sredine, jer to je dokazano u mnogim državama, i to je moguće u Srbiji. Ja neću da uđem u tu priču plašenja i uterivanja straha u narod sa jeftinim parolama, jer je to neodgovorno i neozbiljno, ali bi bilo fer da, ako se tako već snažno zalažete za sve ove aspekte ili pitanja o kojima ste pričali, to pitanje postavite vašim koalicionim partnerima koji su doveli „Rio Tinto“, koji su mu dali istraživačka prava, koji su menjali zakoni da bi mogli da idu u istraživanja, u eksploataciju po objedinjenoj proceduri. Bilo bi fer kada brinete o zapadnoj Srbiji kažete – šta je sa industrijskim otpadom, da li su građani Loznice bili ugroženi što je, recimo, u „Viskozi“ 20 godina stajalo pohranjeno najgore đubre, najveći otrov – industrijski otpad, u centru Loznice? Fabrike koju su upropastili 2005. godine, privatizacija, stečaj, šta god. Kako to ne spomenete? Jel to nije ugrožavalo građane Loznice ili zapadne Srbije ili cele Srbije? Jel nije postojao industrijski otpad? Jel nije to nešto što direktno ugrožava kvalitet zemlje i podzemnih voda i nadzemnih voda i vazduha? Kako se toga niste setili? Kako tada niste brinuli o zapadnoj Srbiji? Kako niste spomenuli da su nas zlikovci bombardovali, pa baš u vašu opštinu? Kako niste rekli šta su na Uzićima radili, kako to ne spomenete? Kako ne kažete njima šta rade, nego pričate da će neko da radi protiv sopstvenog naroda? Sram vas bilo za to. Niko nije lud da truje sopstveni narod i da radi protiv sopstvene države. Sram vas bilo da takve stvari pričate i da konstantno plašite svoj narod. Jedan viče da beže iz države, a drugi da viče da će biti otrovani, zatrovani, ubijeni, a nama poručujete da ćemo se kupamo u sumpornoj kiselini, jer to je demokratski, i deca i svi da se okupamo, i uranijumom. To je onda demokratija. Vi to kada nama poručite to je ljubav prema državi i prema narodu, jer mi valjda nismo deo ovog naroda, nego ste samo vi deo ovog naroda, a vas narod nikako samo da izabere i nikako da vas podrži u svim tim idejama. 

ALEKSANDAR JOVANOVIĆ: Što se nerviraš?

MILOŠ VUČEVIĆ: Nerviram se na neistine, ali se ponašam pristojno za razliku od vas. Ja se za razliku od vas ponašam i postupam pristojno i to će nas uvek razlikovati, bez obzira ko koliko ima mandata, procenata i podrške, kako stoji politički. Uvek će vas i mene razdvajati vaša nepristojnost i moja pristojnost. 

SNEŽANA PAUNOVIĆ: Hvala predsedniku Vlade. Reč ima narodni poslanik Milija Miletić. 

MILIJA MILETIĆ: Zahvaljujem se uvažena predsedavajuća. Uvaženi predsedniče Vlade, uvaženi ministri, poštovane kolege poslanici, građani Srbije, ja sam Milija Miletić, dolazim iz Svrljiga, to je najlepša opština u Srbiji, koja se nalazi pored grada Niša, a to je najlepši grad u Srbiji. Inače sam ovde u Skupštini izabran sa liste Aleksandar Vučić - Srbija ne sme da stane i predstavljam Ujedinjenu seljačku stranku. Kao i do sada sam imao niz poslaničkih pitanja, ali evo, sada ću sa ovog mesta na prvom mestu podržati ovu deklaraciju, jer mislim to za nas Srbe je veoma bitno. Malopre je govorio naš predsednik Vlade, pre njega je govorio gospodin Dušan Marić, koji je govorio iz srca o svim onim stvarima koje su se desile kada smo imali Svesrpski sabor, kada je naša Skupština u Republici Srpskoj izglasala deklaraciju. Mislim da su to sve ispravne stvari i tome ne trebamo govoriti, to moramo podržati. Srbiji treba stabilnost, Srbiji treba zajedništvo i na tome moramo svi zajedno raditi. Mi ovde u Srbiji, da li u Svrljigu, da li Beloj Palanci, da li u Vlasotincu, u bilo kom delu naše zemlje Srbije i u Republici Srpskoj, mi smo Srbi i mi želimo da budemo zajedno, da se poštujemo, da imamo svoju istoriju, da imamo svoju budućnost zajedničku u bilo kom pogledu. Mi poštujemo granice svake države, ali s druge strane mi Srbi moramo biti zajedno i ova deklaracija će to nama omogućiti. Niko nama ne može zabraniti da razmišljamo zajedno, da imamo zajednički viziju, da razmišljamo o budućnosti naše dece i to nikome neće škoditi. Jedna od bitnih stvari jeste sada što veliki broj nas ovde će sigurno glasati za ovu deklaraciju. Ja ću kao poslanik Ujedinjene seljačke stranke svim srcem za to glasati. Ima jedna tačka za mene bitna o tome ću nešto reći, vezano je za taksu, odnosno pretplatu za RTS gde se povećava, ali ovde ću napomenuti nekoliko stvari o kojima moramo da pričamo, da govorimo. Ima veliki broj kuća na jugoistoku Srbije gde su nekada u našim seoskim područjima živeli ljudi, ti ljudi su sada nestali, njihovi potomci i dalje plaćaju struju u tim kućama, ali bilo bi dobro da ti ljudi tamo ti, njihovi potomci koji ne žive u tim kućama, da ne plaćaju tu taksu. Tu bi trebali da zajedno nastupamo da to rešimo, da obezbedimo da ti ljudi imaju svoje ognjište, da ti ljudi tamo imaju gde da odu, da upale svetlo, da upale sijalicu kada odu, jer dolazi takvo vreme, nikada ne trebamo zaboraviti svoje ognjište, ali oni kada već tamo ne sede, ne bi trebali da plaćaju ni struju. Zbog toga mislim da na tu temu moramo razgovarati da nađemo načina da se tim ljudima omogući da ne plaćaju tu pretplatu, tu taksu. Isto, jedna od bitnih stvari jeste i to da imamo kod nas u selima, ekonomska dvorišta, štale, obore, gde ima priključak struje. Imamo sada i mesta za navodnjavanje, gde ima priključak, merno mesto i tu bi trebalo da se izbegne plaćanje i tu treba da se ne plaća ta taksa. Mislim, to su stvari o kojima treba da govorimo, i mislim da u narednom periodu svi zajedno odavde treba da izađemo složno, da govorimo o stvarima koje su fakat. Svima nama potrebna je zdrava sredina, zdrav vazduh, zdrava voda, zdrava šuma, trebaju nam zdravi ljudi. Mi ovde svi zajedno želimo da uradimo na najbolji način, donosimo zakone kojima to želimo da pospešimo, da to bude uspešno, da to bude bolje. Normalno, ima potreba i da se radi. Ono što je nekada rađeno, gde postoje rudnici u prethodnih 200, 300 godina, postoje i sada, to treba samo unaprediti da se zaštiti životna sredina, da se zaštiti vazduh i od toga treba da žive i živeće određeni regioni. Kao poslanik u Skupštini podržaću ovu deklaraciju, podržaću predloge svih ovih zakona. Jedna od bitnih stvari za mene jeste da izgradimo nacionalni stadion, to je dobra stvar, normalno, dobro je za našu zemlju, doći će velike manifestacije, doći će veliki broj ljudi, ali bilo bi dobro, uvaženi predsedniče Vlade, da svi zajedno nastupimo i nađemo rešenje da i male sredine kao što je moja opština Svrljig da odradimo fiskulturnu salu da tamo mogu deca da se bave sportom, da igraju mali fudbal, da igraju veliki fudbal. To je započeto, nije završeno. Ima još dosta stvari što se tiče malih lokalnih samouprava, ali o tome ćemo drugi put. Još jednom, kao poslanik ću podržati predloge svih ovih zakona, i uvaženi predsedniče Vlade, vama dajem maksimalnu podršku da zajedno svi radimo u interesu svakog građanina, bez obzira da li on živi u Svrljigu, Beloj Palanci, da li živi ovde u Beogradu. Verujte mi, tamo kod nas je mnogo teže. 

SNEŽANA PAUNOVIĆ: Hvala. Reč ima magistar Nenad Tomašević. Izvolite. 

NENAD TOMAŠEVIĆ: Hvala lepo predsedavajuću. Prvo moram da čestitam ministru unutrašnjih poslova, premijeru već jesam na brzom otkrivanju i eliminaciji šiptarskog teroriste koji je ubio nedužnog policajca, a drugog ranio. Niko se nažalost o tome nije izjašnjavao. Voleo bih da mogu još što šta da čestitam, ali ne mogu. Pod noge jednog čoveka bačeni su Ustavni sud, policija, tužilaštvo, mediji i sve druge institucije. Svi zakoni su neformalno suspendovani. Na snazi je samo jedan zakon – dobra ili loša volja jednog čoveka, milost ili nemilost jednog čoveka. Za 10 godina nas je oko 700 hiljada manje, dužni smo skoro 30 milijardi evra više zahvaljujući režimu koji stalno brine o sopstvenom rejtingu, a koji održava medijskom mašinerijom koja ne poštuje nikakve zakone i standarde, oduzimajući ljudsko dostojanstvo svakome ko pokaže da misli svojom glavom. Naša zemlja je okupirana od strane multinacionalnih kompanija i zapadnih ambasadora koji su dozvolili apsolutnu vlast i diktaturu pojedincu koji radi sve što oni požele. Sprovođenjem francusko-nemačkog sporazuma, približavanjem Srbije NATO-u, udaljavanjem od Rusije, vraćanjem Rio Tinta i još ko zna čime Vučić je platio krađu izbora i kupio dodatno vreme da vlada kao despot. Vi nastavljate da nas zadužujete sada sa još tri milijarde evra. Znate li vi da ste svakoga u Srbiji i ko gleda i ko ne gleda ovaj prenos zadužili skoro četiri hiljade evra tokom vaše vlasti, što je preko 150% više nego kada ste došli na vlast? Zadužujete nas 100 evra u sekundi svakog dana. Svaki srpski domaćin to zna i da mu se u kući sin tako ponaša on bi ga najurio, kao što zna i da se kuća pravi od temelja. Mi nemamo temelj, a vi pokušavate da gradite spratove. Mi nemamo kanalizaciju, a vi pravite leteće automobile. Mi nemamo klimatizaciju u porodilištima, vi gradite stadion od milijardu evra. Imenovali ste vlasnika pečenjare Milorada Grčića za direktora EPS-a. Napravio je štetu od skoro milijardu evra, a sada uzimate kredite za likvidnost EPS-a, a njega nagrađujete mestom predsednika opštine Obrenovac. Posle njega zadatak, doduše malo sofisticiraniji, dobila je bankar, sa iskustvom u SNN, dugogodišnji lobista Rio Tinta i američki državljanin, aktuelni ministar rudarstva i energetike Dubravka Đedović Handanović. Uzimate preko 20 milijardi evra kredita za mini EKSPO koji nije ni blizu pravog EKSPO. Uzećete 15 milijardi za nuklearku, tri milijarde za francuske avione i sve tako redom. Zadužujete naša pokolenja i hvalite se time pričajući bajke o ekonomskoj moći Srbije. Koja ekonomska moć kada dižete kredite za likvidnost budžeta i EPS-a kod komercijalnih banaka? To je gore nego da građani kupuju hleb sa kreditnom karticom ili da dižu kredit da bi podmirili osnovne životne namirnice. Povećali ste TV pretplatu za 20%. Ja na tom Javnom servisu nikada nisam bio, kao uostalom i 99% mojih kolega iz opozicije, ali vam zato čestitam petstoto Vučićevo ukazanje na televizijama samo u ovoj godini. Čovek je srušio sve rekorde. Treba Oskar popularnosti da dobije, ako već nije dobio. Ne znam. Svakog dana smo preplavljeni izjavama da živimo bolje. Ti koji to izjavljuju možda i žive bolje nego pre nego što su uzjahali na leđa ovom narodu, ali običan narod zna da vašeg boljitka ima samo na vašim ružičastim televizijama. Ljudi jedva spajaju kraj sa krajem kao i pre 12 godina kada ste došli na vlast. Nova poskupljenja više niko i ne registruje, svaki dan nešto poskupi. Postali smo najskuplji u regionu, a i šire. Znate li da samo 12 zemalja u svetu ima skuplji dizel od Srbije? Jedan uman čovek me je pre neki dan podsetio na knjigu koja se zove „Šok budućnosti“, koju je još 1970. godine objavio američki sociolog Alvin Tofler. Šok budućnosti nastaje zbog toga što je u savremenom svetu brzina, promena u tehnologijama, obrazovanju, društvenim odnosima i načinu života toliko velika da prevazilazi čovekove ograničene mogućnosti asimilacije i adaptacije. To znači da bombardovanje kolektivne svesti tolikom količinom promena, događaja, podataka i kontradiktornih informacija preopterećuje i isključuje analitičnost ljudskog uma, pa čovek bira lakši put i potčinjava se. To se nama dešava više nego drugima. Zašto? Zato što svi dobro znamo da se jedan pojedinac u našoj državi danonoćno bavi psihologijom masa, uticajem medija na javno mnjenje, ispitivanjem javnog mnjenja, spinovanjem tehnikama manipulacija, ispiranja mozgova i instrumentima vladanja. Da, taj pojedinac je Aleksandar Vučić. Naš narod ima izreku koja najbolje opisuje vaše poslovne aranžmane i spoljnu politiku Srbije, a glasi – đe god sam bio, svud sam poginuo. Podržali ste Klintonove, pobedio Tramp. Podržali ste Makrona, potučen do nogu. Ulagujete se Šolcu, a njega tek čeka izborni debakl. Samo od Putina bežite ko đavo od krsta, iako se narodu predstavljate kao rusofili. E sad, oko nuklearnih elektrana koje planirate, a niste otvorili ozbiljnu naučnu raspravu o tome da li nam trebaju ili nam ne trebaju, da li je bolje da je grade Francuzi za 15 milijardi ili Rusi za pet milijardi. Uzgred, Rusi grade i Mađarima i Turcima, koji su takođe u NATO paktu. Ne reče li onomad Vučić da mi nemamo ljude koji umeju da upravljaju fudbalskim stadionima, pa ćemo zato dati strancima da upravljaju? Ja pitam – pa ako nemamo ljude za stadione, odakle nam za nuklearnu elektranu? Građani Srbije treba da znaju da ne pričate istinu kada kažete da u Evropskoj uniji postoje rudnici litijuma. Nema nijednog, sve su to nazovi destilerije koje ga izdvajaju iz površinskih voda. Nigde nema kopanja, nigde stotina tona sumporne kiseline, nigde stotina tona arsena u Evropi. Najbogatija litijumom je Nemačka, rudnika nula. Sledeća je Češka, rudnika nula. Srbija i Republika Srpska – rudnika u planu dva, jedan u Jadru, drugi na Majevici. Kažite otvoreno narodu da se zalažete za pravljenje nuklearke, jer su za iskopavanje litijuma i proizvodnju baterija neophodne velike količine energije, koje sada nemamo za te potrebe. Hoćete prvenstveno da napravite nuklearku za račun stranih investitora da bi nam oni zauzvrat zagadili životnu sredinu za mizernu rudnu rentu. I sam Šolc je ovde usred Beograda rekao da postaje posledice po životnu sredinu kod kopanja litijuma. Čak ni on nije mogao da sakrije tu činjenicu, ali zato ima vas, majstore za kuvanje žaba i obmanu sopstvenog naroda. Arsen koji će biti odložen na deponiju će najverovatnije završiti kao arsen-trioksid klasifikovan kao kancerogen i 1A mutagen, štetan po vodenu životnu sredinu, kako akutno, tako i hronično. Pitali smo, a ćute i Vlada Srbije i „Rio Tinto“, ide li nedostajući arsen u efluent, a odatle u Jadar i dalje? Drugo pitanje je bilo – na čemu „Rio Tinto“ štedi? Smanjuju skladišne kapacitete, kako za sumpornu kiselinu, tako i za eksploziju. Eto na čemu štede. „Rio Tinto“, znači, štedi na bezbednosti. Da li ste svesni kakvu budućnost preuzimate za decu Srbije? Što niste u kampanji bili tako navalentni prema kopanju litijuma kao sada? Što niste narodu jasno i glasno rekli ono što sada maratonski pričate i vi i vaši plaćeni megafoni po svim medijima? Niste, jer da jeste, izbore bi izgubili, uprkos onome što ste radili da ih dobijete. Elem, naša spoljna politika zaista izgleda kao cirkus, pa u tom smislu smatram izbor Marka Đurića potpuno adekvatnim za mesto ministra spoljnih poslova. Da li ste vi čuli za opciju „uzdržan“ prilikom glasanja ili za opciju „ne glasati“? Ako ste čuli, što se nijednom niste uzdržali od glasanja protiv Rusije u Ujedinjenim nacijama, nijednom, a sedam puta ste glasali za Ujedinjene nacije koje osuđuju Rusiju, misleći da to niko u Srbiji ne vidi? Osim što ste pametni, kako je ponosno Vučić rekao 2016. godine kada je podržao Klintonovu protiv Trampa, sad pokušavate da budete i nevidljivi. Smirite, molim vas, gospodina sa moje leve strane, imaće priliku. Vi još samo sa životinjama da počnete da govorite, kao doktor Dulitl, i možete cirkus da otvorite. Upravnika već imate. Imamo i direktora beogradskog metroa i tri direktora fabrike vakcina, koja doduše ne radi. Kod vas može svašta, čak i drveni šporet. Srpska municija vredna 800 miliona evra je završila preko američkih i čeških firmi kod Ukrajinaca. Vi o tome kao nemate pojma, mada je vrhovnik rekao da ga ne zanima krajnji kupac srpske municije. Dosta glupo rečeno, kada se zna za klauzulu o zabrani prodaje trećoj strani. Vučić se pre neki dan sastao sa Zelenskim, ali zato od sastanka ili bar telefonskog razgovora sa Putinom i Lavrovom nema ništa. Nekada se hvalio koliko puta se često čuje, vidi sa Putinom, a sad se hvali koliko se često nije čuo i video sa Putinom. Mada nije da mu je stran takav obrt. U Kazanj na zasedanje BRIKS-a niste smeli da odete, čak ni kao posmatrači, ali zato ste bili na samitu NATO-a u Vašingtonu, i to na ministarskom nivou, što je ponosno, naravno, pre Vlade Srbije najavio ambasador SAD-a u Srbiji. Niste smeli da izvedete nijednu vežbu, ne sa ruskom vojskom, nego ni sa ruskim spasiocima i vatrogascima, ali zato često vežbate sa pilotima i vojnicima NATO-a, uprkos moratorijumu na vojne vežbe sa stranim armijama koje ste sami doneli. Moratorijum ne važi za NATO, ne piše to u njemu, ali se to izgleda podrazumeva. Kao što se podrazumeva i to da američki ambasador najavi učešće Marka Đurića pre Vlade Srbije. To je ta cirkuska politika o kojoj sam pričao. Teško da ćete Ruse ubediti da smo jedna familija posle svega ovoga. To što oni sada prelaze preko toga, zbog spleta raznih okolnosti, i to sa osmehom, to je sad tako, ali zaboraviti nam neće. Na najvažniji istorijski praznik ove zemlje, Vidovdan, učestvujete na manevrima sa vojskom NATO pakta u našoj kasarni, u našoj zemlji. No, možda to i ne treba da nas čudi, pošto ste mogli da pozovete na 18. godišnjicu NATO agresije, na svoj stranački miting 24. marta 2017. godine u Areni Gerharda Šredera, kojeg ste pompezno najavili, kao velikog prijatelja Srbije i Aleksandra Vučića, i kojeg ste uz gromoglasan aplauz ispratili do bine da vam se obrati. Baš kao što se 18 godina ranije obratio tog istog datuma građanima Nemačke i saopštio da će NATO da napadne Srbiju, odnosno Jugoslaviju. Džaba je što vi sebe nazivate vukovima, ako se ponašate kao miševi. Srpskog naroda na Kosovu i Metohiji ste se faktički odrekli kada ste ukinuli srpsku policiju i sudove i Kurtijeve vukove pustili da čuvaju srpsku jagnjad. Vi ste krivi jer ste godinama naš narod ubeđivali da nema predaje, tobož, da vodimo pet-nula, da smo opet pobedili u Briselu i slično. Da biste samo dve nedelje posle izbora priznali međunarodne registarske tablice tzv. republike Kosovo. To vam nije bilo dosta, već je onaj Petko iz Kancelarije za Kosovo i Metohiju, koju niste usudili da podignete na nivo ministarstva, javno lagao ljude da to radite po modelu Hongkonga i da u Italiji postoje i druge međunarodne registarske tablice osim italijanskih. Član 7. francusko-nemačkog sporazuma, koji ste prihvatili i sprovodite svakim danom, kaže da će Srpska pravoslavna crkva da formalizuje svoj status na Kosovu i Metohiji. Srpska pravoslavna crkva i Srbi su svoj status na Kosovu i Metohiji i pred Bogom i pred istorijom formalizovali još 1389. godine i ne treba da ga rešavaju ni pred Kurtijem ni pred Vučićem. Odbili ste da u ovoj Skupštini prihvatite deklaraciju koju smo predložili mi iz Srpske koalicije NADA, kojom bi jasno rekli da se u Srebrenici nije desio genocid. Objasnite ljudima zašto nemate hrabrosti da donesemo deklaraciju koja odbacuje sramnu političku presudu Skupštine Ujedinjenih nacija o genocidu u Srebrnici. Šta ste preuzeli prama državama koje su bili sponzori, kosponzori Rezolucije o Srebrnici osim što ste okačili digitalno Nemačku zastavu od 100 metara pre neki dan usred Beograda valjda za „Danke Deutschland“ osim što ste opet glasali protiv Rusije, osim što ste učestvovali na samitu NATO pakta šta ste učinili? Izgleda ništa, više to ni ne spominjete misleći da će vam proći ono „svakog čuda za tri dana dosta“. Hoćete li podržati narod Republike Srpske ako odluči da održi referendum o nezavisnosti? Ne, neće, jer ne smete, pre će biti da ćete ga pustiti niz vodu kao i Republiku Srpsku Krajnu i Srpski narod na Kosovu i Metohiji. Važno da je Vučić ne tako davno javno izjavio da sadašnji prijatelji i savetnici Klinton, Bler i Šreder trebaju da odgovaraju pred nekim novim Nirnbergom za zločine protiv srpskog naroda i države i onda je bio u pravu. Na kraju POKS i Novi DSS se nedvosmisleno, iskreno i trajno zalažu za srpsko jedinstvo čvrste veze celokupnog srpskog naroda ma gde on živeo sa posebnim akcentom na državnost Republike Srpske koju je izborila u krvi i koja priznata Dejtonskim sporazumom, ali vi se kao i u svemu drugome isključivo bavite formom, a ne suštinom, bavite se predstavom, a ne nasušnom potrebom, pa tako pokušavate da podmetnete i nama i srpskom narodu deklaraciju slatkastog imena zajedničke budućnosti srpskog naroda. Pri tome prećutkujući i nama i srpskom narodu da to nije nikakva budućnost u zajedničkoj državi zvali je velikom Srbijom ili kako god hoćete već budućnost u Evropskoj Uniji. Ova deklaracija lepo zvuči, ali ona nema nikakvo pravno dejstvo i vi to dobro znate i to ponavljate ponizno prema svima na zapadu koji su odigli obrvu protiv ove deklaracije. Ova deklaracija je primer onoga što moj prijatelj i koalicioni partner Miloš Jovanović zove fasadni patriotizam. Hvala lepo. 

SNEŽANA PAUNOVIĆ: Hvala. Reč ima narodni poslanik Milenko Jovanov. Izvolite. 

MILENKO JOVANOV: Gospodine Vučeviću, ja bih vas prvo molio kao predsednika Srpske napredne stranke da ubuduće pažljivo biramo koga stavljamo na naše liste. Prvo smo imali onog što je bio 35-ti pa sada vidite dokle je dogurao, a sada smo slušali ove koji vidite kako su oni teško podnosili to što su do juče bili u vlasti sa Srpskom naprednom strankom. Vidite oni se žale na Miću Grčića danas, a kada je Mića Grčić izabran 2016. godine ne sećam se da su nešto rekli, ne sećam se da su se bunili, ne sećam se da su nešto govorili protiv Miće Grčića i njegovog izbora, tada su lepo sedeli u direktorskim foteljama zahvaljujući Srpskoj naprednoj stranci, radili tamo šta su radili, a sada vidite kako su oni nešto podnosili sve ono što se u državi dešava i evo sada su se konačno oslobodili to da nam kažu. Jedino što se konkretnog slučaja tiče nisam siguran za sve informacije odakle su došle, nešto sumnjam da su došle sa malo zapadne strane, sa one strane Dunava što bi neki rekli, ali tamo gore kod Apatina. Što se tiče kvaliteta onoga o čemu govore ovi ljudi, dakle, građani Srbije da znaju ovi ljudi su pre dva dana održali konferenciju za štampu u holu Narodne skupštine i obavestili javnost da se Ivana Španović povukla sa Olimpijskih igara u znak protesta što se u Srbiji potpisuje memorandum o eventualnoj eksploataciji litijuma koga neće biti ukoliko ne budu bili ispunjeni svi ekološki standardi. Danas je ili juče objavljeno da su advokati Ivane Španović podneli prijave, demantovali neistine koje su oni izneli da se žena nije povukla zbog toga niti to ima ikakve veze i tako dalje. E, koliko je to bilo tačno, toliko je bila tačna i sva ova splačina od govora koju smo imali prilike da čujemo udrobljena od svega pomalo. 

ALEKSANDAR JOVANOVIĆ: Molim vas, nemojte takav rečnik.

MILENKO JOVANOV: Molim vas gospodine Jovanoviću to sa „crvenim fenjerima“ i višnjicima probajte negde drugde. Dakle, ono što je ovde bitno, to je samo da kvalitet govora pokazuje informacija o Ivan Španović i to što je udrobio od Republike Srpske preko Kosova i međunarodne politike i tako dalje, jedino što mogu tužno da konstatujem to je, nezgodno je kada vam dezinformacije šalju iz jedne susedne zemlje u želji da ih ovde plasirate misleći da ćete da postignete nekakav efekat. Nećete. Hvala vam. 

ANA BRNABIĆ: Reč ima predsednik Vlade, Miloš Vučević. 

MILOŠ VUČEVIĆ: Hvala predsednice. Poštovani poslanici, pa da krenemo od ovoga, od konstatacije da se nigde ne istražuje i ne priprema rudarenje litijum, rekli ste ni u jednoj državi ako imaju veće kapacitete, odnosno veće zalihe. Ja imam pred sobom vrlo konkretne podatke. Što se tiče Savezne Republike Nemačke, dva projekta, projekat „Zinvald“, 35 kilometara od Drezdena, plan je da studije predizvodljivosti budu završene u prva tri meseca 2025. godine. „Izirokarbon“ u dolini Gornje Rajne, dozvole za istraživanje su izdate u svrhu komercijalnog istraživanja mineralnih resursa, bez eksploatacije u ovom trenutku. Znači, da se radi na tome. Republika Češka, u Češkoj se realizuje projekat litijuma „Sinovek“ od strane kompanije, da ne navodim, da ne bude reklama, kapacitet proizvodnje 26 do 29 hiljada litijuma, sa vekom eksploatacije do 25 godina. Francuska, planirana je isto eksploatacija počev od 2028. godine sa vekom eksploatacije od 25 godina, kompanija „Inmerisili“ da ne pogrešim oko izgovora, u Portugalu sam već govorio. Sve bi to imalo smisla naravno, da vi niste saučesnici u celom ovom projektu jer ste bili nekada deo SPO, stranke koja je bila na vlasti u Republici Srbiji u prvom mandatu Vojislava Koštunice, od 2004. godine do 2007. godine. Tada, baš u tom mandatu kada ste vi bili koalicioni partner, odnosno činili Vladu Republike Srbije, Vlada je dozvolila Rio Sava i tada se prvi put pominje ta firma kao ćerka firma Rio Tinta u Vladi Vojislava Koštunice. Zatim, 8. juna 2004. godine odobravate izvođenje geoloških istraživanja, zatim 2004. godine imate novi dokument, rešenje kojim se ovom preduzeću dozvoljava istraživanje u Loznici. Drugi dokument 17. januar 2005. godine, odobrava se istraživanje u okviru proširenih granica. Treći dokument, 26. septembar 2005. godine odobrava se izvođenje geoloških istraživanja na teritoriji opštine Loznica. Četvrti dokument, 15. januar 2007. godine, odobravaju se nova istražna polja. Ovo samo pokazuje da vi nemate kredibilitet da kritikujete i legitimitet, da kritikujete ovaj projekat jer ste saučesnici, vi ste doveli ovu kompaniju i vi ste im dali ova prava. Kada kažem vi, vaša politika, pa niste ni vi se meni obraćali lično, govorili ste o politici, vi ste mahom ovde naravno taj tekst koji ste pripremili usmerili ka Aleksandru Vučiću, a naravno vaše su procene da kada njega napadnete to vam donosi najviše političkih poena iako vas svaki izbori demantuju u tome. To je prvi aspekt zašto osporavam vaš legitimitet da pričate na ovaj način kako ste pričali. Pod dva, ako bi zamislio da ste to što ste vi govorili sve tačno, onda ste tek odgovorni jer ste bili u Vladi koja je dovela Rio Tinto i odobrila mu, a onda ste sa nama deset godina vodili Srbiju. Deset godina ste sa nama vodili Srbiju. Od 12 godina koliko je naša stranka odgovorna za Republiku Srbiju, vi ste deset godina naš čvrst koalicioni partner bili, od lokalnog, pokrajinskog, do republičkog nivoa i glasali za sve ove odluke, glasali za sve ove ljude, sve podržavali i učestvovali u kampanjama sa nama. U svim kampanjama i bili sa nama na listama. Vi i ja zajedno učestvovali na izborima. Zajedno bili sa nama, glasali za tog Grčića i za sve druge ljude koje ste sada spomenuli. Pa, zajedno bili na listi koja je nosila ime Aleksandra Vučića, 2014, 2016, 2017, 2018, 202. godine, svaki put, baš vi zajedno sa mnom, sa nama, Aleksandar Vučić, pa crtica, pa kako se već lista, kampanja zvala. Pa, kako se tada niste setili da kažete da se sve ovo dešava u Srbiji. Pa, ne može da se sve ovo loše desilo od kada vi napuštate koaliciju ili vas mi zamoljavamo i molimo, da upotrebim takav termin, da napustite koaliciju. Pa, kako je to moguće, deset godina perfekcije, pa dve godine katastrofe ili ste vi odgovorni za ovih deset godina. Vi očigledno niste naučili kako ste prošli na izborima sad u junu, pa to ste pokušali da plasirate na lokalnom nivou, pa sve vam se obilo o glavu, ne možete vi da kritikujete i da kažete, stanje je loše u ovom gradu, u ovoj opštini. Pa, vi ste bili deo vlasti toga, bili ste deo vlasti i pre nas, bili ste deo vlasti i kao SPO, pa ste bili deo vlasti sa raznim političkim opcijama i ništa vam nije smetalo, ali imate jednu konstantu do sada dok se niste sada spojili u ovu koaliciju, nikada niste Kosovo i Metohiju spomenuli. Ja sam živi svedok. Vi ste pričali samo o javno komunalnim preduzećima, upravama, sekretarijatima, pozicijama, načelnicima, podnačelnicima, znali ste perfektno strukturu svake lokalne samouprave. Kosovo i Metohiju nikada niste spomenuli, kao gradonačelnik Novog Sada, nekoliko puta sam vodio delegacije grada na Kosovo i Metohiju, napadan od ovih sa kojima smo danas koalicioni partneri, šta će gradonačelnik na Kosovo i Metohiji, to mu nije posao i išli su razni koalicioni partneri nikad iz vaše stranke, nikada iz vaše stranke. Vi nikada niste spomenuli Kosovo i Metohiju, kao jedan politički aspekt, činjenicu, razlog, uslov, momenat da se oko nečega spomenu i oko Rusije. Oko Rusije, vi nama držite predavanje o antiruskoj politici, pa vi ste u koaliciji sa najvećim mrziteljima ruskog naroda i Rusije, sa najvećim mrziteljima. Pa, vi ste sa onima koji šalju ljude da ratuju protiv Rusa, pa vi ste u koaliciji sa onima koji se zalažu da se prekinu svi odnosi sa Ruskom Federacijom i ruskim narodom, koji smatraju da treba proterati rusku književnost, koji smatraju da treba zabraniti ruske medije, koji smatraju da mi ne smemo da komuniciramo ni sa jednim Rusom, ni sa jednom institucijom, nijednim predstavnikom Ruske Federacije i vi dolazite iz te koalicije da nama kažete da mi vodimo antirusku politiku. Pa, ne sećam se kad ste bili SPO da ste vi imali neki proruski politički kred, odnosno poziciju, pa bili ste tvrdo NATO-vski proevrospki orjentisani, pa ne sećam se kad ste do 2012. godine, bili sa LDV, Ligom socijaldemokrata Vojvodine, koalicioni partneri, ne postizborni, predizborni, išli zajedno, vodio vas Nenad Čanak, pa kako tada se niste setili Rusije, pa gde vam je tad bilo Kosovo i Metohija? Pa, reč niste spomenuli, vas briga i za Rusiju i za Kosovo i Metohiju, nego to sad vidite kao polje delovanja, a mi bi to mogli nešto da kažemo to je isplativo da izazovemo negde nervozu u nadi da će vas neko pozvati u koaliciju na lokalnom nivou. Neće vs niko nigde pozvati, niste se pokazali dostojnim, pljunuli ste na sve ono što smo zajednički radili, hvala vam na tome, nama lakše za dalje, mi znamo na čemu smo, ali da mi držite patriotske pridike i predavanja ne možete, jel vas ja lično znam i ja sam radio sa vama i znam vas u dušu, znam vas u sekundu, znam vas u minut, u metar, u santimetar i kako ste razmišljali i kako ste delovali. Meni to ne možete da pričate. Aleksandar Vučić je neko koga ste podržavali i koga ste molili da vas primi da se dogovorite o političkoj saradnji, isti taj Aleksandar Vučić o kome danas pričate ovako, jer vam je bio cilj da budete sa nama i da budete na listi koja je nosila naziv Aleksandar Vučić i zato nemate pravo da pričate to na način kako ste pričali. 

ANA BRNABIĆ: Hvala. Izvinite, nije vas pomenuo, rekao je – pričam o vašoj politici, citiram predsednika Vlade – pričam o vašoj politici, ne pričam o vama. Tako da, nije vas pomenuo, odgovorio je na ono što ste vi pričali, još jednom, treći put danas isto kažem, molim vas, hajde da idemo dalje.Treći put danas kažem da dozvolim taj princip, jedno zasedanje, jedna sednica se nikada ne bi završila, tako da nastavljamo dalje. Reč ima Dragana Lukić, izvolite. 

DRAGANA LUKIĆ: Poštovana predsedavajuća, poštovani predsedniče Vlade, poštovani ministri sa saradnicima, građani Republike Srbije, poštovane kolege narodni poslanici. Javila sam se povodom predloga zakona koji se odnosi na potrebe finansiranja izgradnje treće deonice auto puta Ruma Šabac, odnosno brze saobraćajnice Šabac Loznica, u dužini od 54,5 km. Zaista je velika čast i sreća, svedočiti izgradnji ove saobraćajnice, koju su građani Podrinja, odakle ja dolazim, Rađevine, ali i čitave Mačve čekali decenijama. Kao što smo i na rekonstrukciju pruge između Loznice i Šapca izgrađene 1950. godine, čekali skoro sedam decenija i to su samo dva u nizu pokazatelja, da je polazni aksiom politike SNS i predsednika Aleksandra Vučića, dela, jer niko pre SNS se nije setio građana ovog dela zapadne Srbije. Doduše da budem sasvim fer, u poslednje vreme su nas se setili predstavnici bivšeg režima koji su bili vlast kada je Rio Tinto došao u Srbiju, koji su sa Rio Tintom potpisali niz sporazuma o saradnji, koji su promenili zakon u korist Rio Tinta, da onaj ko vrši istražne radnje, automatski ima pravo eksploatacije, koji su o litijumu govorili u superlativu , koji su govorili da je to razvojna šansa, što de fakto jeste i sve bi to bilo u redu da nisu promenili ploču onog momenta kada više nisu vlast. Danas su opozicija i državi i litijumu i sebi. Prave se da je ta rudarska kompanija došla u Srbiju valjda da istražuje zemljište koje je pogodno za sađenje jagoda. Oni nas posećuju, šire dezinformacije, pokušavaju da uberu neki politčki poen, ne dozvoljavajući uopšte da se čuje reč struke, da se čuje širi društveni dijalog, da se čuje stav vladajuće stranke koji je jasan da litijum se neće iskopavati ukoliko ne budu ispoštovani svi standardi zaštite životne sredine, koji su u skladu sa zakonima ove države i standardima EU. Da se vratim na dela, pošto mi imamo odgovornost prema građanima. Ova brza saobraćajnica približiće Loznicu i Beogradu i Novom Sadu. Pre nekoliko godina da bismo od Loznice stigli do Beograda, bilo nam je potrebno između dva i po do tri sata. Završetkom auto puta i puštanjem u saobraćaj, to vreme se skratilo za nešto manje od dva sata, koliko mi je jutros trebalo da dođem iz Loznice do Beograda. A završetkom brze saobraćajnice, čiji se radovi izvode sedam dana u nedelji, u tri smene, iz Loznice do Beograda ćemo stizati za 70 minuta. Loznica će biti bliža Beogradu, a Beograd i nove investicije bliže Loznici. Biće i leteći taksi. Takođe, auto put Ruma Šabac, povezan je i sa postojećem auto putem E70 Beograd Šid, vi više ne možete u Loznici, ne slušaju vas, pa pokušavate ovde, povezan je sa postojećim auto putem Beograd Šid, a biće povezan i sa budućim Fruškogorskim koridorom i kada se taj Fruškodorski koridor izgradi, od Loznice do Beograda ćemo stizati za sat vremena. Šta to znači za građane? Znači najpre mladim ljudima koji budu želeli da studiraju u Beogradu ili Novom Sadu, da će moći da žive u svom gradu, što će biti ogromna finansijska olakšica za njihove roditelje. Biše spašeno više ljudskih života, jer će tercijarne zdravstvene ustanove, do njih će se stizati brzo, a znamo da je kod urgentnih stanja, gde je potrebna dodatna dijagnostika i lečenje, vreme od presudnog značaja. Doći će novi investitori. Otvoriće se nove fabrike, otvoriće se nova radna mesta, što će doprineti kako turističkom, tako i celokupnom razvoju Podrinja. U Loznici je danas privreda stub razvoja, a glavni pokretači te privrede su investitori, od „Golden lejdi“, do dve fabrike u oblasti automobilske industrije koje predsednik Aleksandar Vučić doveo i sa istoka i sa zapada, to su investicije od nacionalnog značaja. Loznica je danas grad kranova, koji su simbol građevinske industrije koja je u ekspanziji. U Loznici je danas do poslednjeg mesta popunjena industrijska zona Šepak, a završetkom ove saobraćajnice biće nam potrebna nova industrijska zona. Sledeći benefiti ove brze saobraćajnice su i ti da će izgradnjom ove saobraćajnice i auto-puta biti povezano više od 600 hiljada ljudi u Mačvanskom i Sremskom okrugu i to će biti najkraći put od Novog Sada i Beograda do Republike Srpske i Bosne i Hercegovine. Ti radovi na zaostaloj infrastrukturi u Srbiji postali su prioritet tek nakon 2012. godine, a danas umrežavamo gradove putevima. Transportna povezanost je kamen temeljac kako ekonomske, tako i društvene integracije Zapadnog Balkana i EU. Za kraj dozvolite mi samo, pošto se ovih dana više puta pominjala planina Cer, naravno u svrhu zloupotrebe i politikanstva od pojedinih predstavnika opozicije. Rođena sam na obroncima planine Cer u za mene najlepšem selu Milina. Pominjali su potomke, pominjali su ekologiju. Moji preci su ostavili kosti na toj planini. Što se tiče predaka, Aleksandar Vučić je dokazao da postojati u veri svojih predaka znači graditi snažnu državu i čuvati mir, a što se tiče ekologije, pozovite vaše prijatelje, ukoliko vam je još uvek neko ostao, pošto vam jednog dana smetaju političari sa istoka, drugog dana vam smetaju političari sa zapada, pozovite ih da zajedno očistimo Cer od milosrdne akcije od pre 25 godina ne bi li se stopa mortaliteta i razbolevanja od malignih bolesti smanjio u mom zavičaju, u čijim kandžama sam i sama bila, a nije bilo rudnika litijuma. Hvala. 

ANA BRNABIĆ: Hvala vam. Reč ima Jelena Milošević. Izvolite. 

JELENA MILOŠEVIĆ: Zahvaljujem. Ne znam šta je sa ovim ministrima zaduženim za birački spisak? Za dva koplja su bahatiji i primitivniji, mogu slobodno reći i bezobraznijim od drugih ministara. Verovatno znaju da su čuvari vaše izborne pobede, pa se tako i ponašaju, ali neću se baviti njima. Poštovaću Poslovnik, baviću se tačkama dnevnog reda. U moru ovih tačaka, na dnevnom redu su i izveštaji DRI i Agencije za sprečavanje korupcije. Ja bih da pitam, ne znam zašto mi o tome uopšte raspravljamo ovde, zašto zamajavate građane i nas? Zašto lepo ne ukinemo te dve institucije koje ionako ste već faktički ukinuli, da ih ukinemo i formalno? Evo i kako. Primera radi, predsednik opštine Bela Palanka Goran Miljković je, prema Izveštaju DRI… žao mi je što vrhovni revizor nije ovde, potvrdio bi sigurno, jer je izveštaj na preko sto strana. Potrošio je preko 400 miliona dinara nenamenski, što je negde oko 48% godišnjeg budžeta. Takođe je utvrđeno da je bez tendera firmama svoje supruge, svog rođenog brata i opštinskog većnika putem javnih nabavki male vrednosti dodelio, odnosno prebacio iz opštinskog budžeta preko 18 miliona dinara i o tome su čak pisali i vaši mediji, a to postoji i u Izveštaju Agencije za sprečavanje korupcije. Zbog svega toga Agencija za sprečavanje korupcije donela je rešenje kojim se preporučuje smena gospodina Gorana Miljkovića zbog sukoba interesa, nepotizma i ostalog. Gle čuda, skupštinska većina odlučila je da im se sviđa što je predsednik opštine kralj nepotizma i što je do grla u sukobu interesa. Glasala je protiv preporuke Agencije. Odlučila je da sukoba interesa nema, da nema nepotizma, da nema ničega i evo Miljkovića već u trećem, četvrtom mandatu. Ne znam više ni ja koliko dugo je predsednik opštine. Za to vreme, premijeru, ne znam da li znate, radnici zaposleni u javnom sektoru u Beloj Palanci ne primaju platu redovno, odnosno vaspitačice su u junu primile decembarsku platu, a radnici opštinske uprave januarsku. Meni je jako žao što ministar Glišić nije ovde, jer je on počasni građanin opštine Bela Palanka, da ga pitam zna li možda da njegovi sugrađani ne primaju platu redovno. Pošto vi sa pozicija sile ukidate odluke koje vam se ne sviđaju, što je sve iznad zakona, dajte lepo da ukinemo i ove institucije, da bar ne troše narodne pare. Da ne bi sada neko od vas mahao rezultatima izbora u Beloj Palanci, reći ću vam ovako. Nisu ljudi glasali da kauboj Miljković godinama prazni račune i puni privatne račune svoje porodice i njihove džepove. Nisu oni ni glasali za Miljkovića, jer ni za njega, kao ni za vas ovde, prema rečima vašeg vrhovnog šefa, niko živ ne bi glasao. Oni su glasali za Aleksandra Vučića. Da li znate šta je najgore? Oni veruju da bi Vučić tog kauboja smenio, ali ne zna. Oni veruju da je Vučić jedini koji radi, da vi svi oko njega kradete, da on o tome poima nema, jer ne stiže time da se bavi. Verujte da ljudi stvarno veruju da je tako i njima je taj Goran Miljković neko koga će Vučić da smeni i onda će sa „Pinka“ i „Hepija“ doći u Belu Palanku, jer je upravo taj Miljković prepreka. Dakle, ne Vučić, nego taj Miljković. Verujem da Aleksandar Vučić možda ne zna, možda zna, ne želim da licitiram, ja ću sve ovo o gospodinu Miljkoviću poslati na Andrićev venac, da jednom rešimo da li je narod u zabludi ili je Aleksandar Vučić u zabludi, da li možda narod ne zna da Vučić zna da on to radi i onda ga štiti. Što se tiče ovih zaduženja, takođe kao poslanica sa juga Srbije imam da kažem par stvari. Narod koji nas sluša treba da zna da ni Nacionalni stadion… Žao mi je što je Milija Miletić izašao, da ga pitam kako će tačno Nacionalni stadion da omogući izgradnju fiskulturne sale u Svrljigu, koja se gradi godinama i nikako da se završi, ali nije tu. Dakle, neće sve te pare, za koje se sada zadužujemo, rešiti životne probleme. Znate, Niš će i dalje posle svake jače kiše biti pod vodom zbog toga što Niš nema atmosfersku kanalizaciju. Te pare neće dovesti vodu u selima u Gadžinom Hanu i Merošini, gde ljudi na 40 stepeni nemaju ni tehničku. Neće pare obezbediti dovoljan broj ginekologa u Pirotu. Ne znam, premijeru, da li znate, tamo posle 15.00 časova nema dežurnog ginekologa, nego mora da dolazi lekar od kuće ukoliko se nešto desi. Pripravan je, nema ih dovoljno. Neće obezbediti nova sanitetska vozila u Aleksincu. Sticajem okolnosti, imali sam problem u familiji, pa sam upoznala ženu koja je ležala u krevetu pored mog člana porodice, koja je preko 30 sati čekala sanitetsko vozilo da je sa slomljenim kukom preveze iz Aleksinca u KC Niš ne zato što su medicinari lenji, nisu oni lenji, nego zato što ih nema dovoljno i zato što kada jedno vozilo ode iz Aleksinca, a drugo u nekom selu, grad ostaje bez saniteta. Neće ovi problemi rešiti ni to što ljudima kasne plate u Beloj Palanci šest ili sedam meseci. Zato vas molim, prestanite da zamajavate ovaj narod. Obećavate nam leteće automobile, dok Niš nema čestite ulice. Pa, lakše je dobiti sedmicu na lotou nego naći ulicu bez rupa u Nišu. Obećavate nam budžet od preko pola milijardi evra. Kaže Vučić – biće toliki budžet, Niš to zaslužuje. Niš to zaslužuje, ali Niš ne može da realizuje ni trenutni budžet koji je tri puta manji. Obećavate jer znate da ste jug Srbije opustošili, očerupali. Postavili ste vašeg Miljkovića i slične nameštenike da nas pljačkaju. Znate da su nam opštine pred kolapsom, male opštine, da im preti katanac? Znate jer su vam se obraćali. Ministar Mali to zna, ali baš ga briga, jer gledate na jug kao na rezervoar glasova, kao na jeftinu radnu snagu. Kradete nam pare, vodu, vazduh, budućnost. Kradete jer mislite da možete sve, jer ne znate šta je inat južnjaka koje tretirate kao građane drugog reda. Hvala. 

ANA BRNABIĆ: Hvala. Reč ma Goran Nikolić. Izvolite. 

GORAN NIKOLIĆ: Poštovana predsednice Narodne skupštine, poštovani predsedniče Vlade i članovi Vlade Republike Srbije, drage kolege, poštovani građani, nekoliko puta je u ova tri dana istaknuto da se radi o istorijskoj sednici Skupštine, sa čime se ja slažem, ali ne kao što ovi iz opozicije govore neistinama i o negativnim stvarima, već stvarno zbog istorijskih odluka koje ćemo se nadam doneti, izglasati i koje će doneti dobrobit svima nama, pre svega srpskom narodu i svim građanima Srbije. Pri tome, ne mislimo samo na tačku dnevnog reda koja se tiče deklaracije o Svesrpskom saboru, odnosu Svesrpskoj deklaraciji koja jeste od istorijskog značaja za srpski narod, već i na niz ovih drugih tačaka koje direktno ili indirektno trebaju doprineti daljem napretku Srbije. Baš kao neko ko je ekonomista po struci, ko je preko 20 godina u privredi, ja bih se osvrnuo na taj deo. Ovih dana smo vrlo malo čuli, a i ako smo čuli od strane opozicije samo su bile kritike, iznošenje neistina, paušalnih informacija, pre svega što se tiče o nekim ekonomskim pokazateljima, o brojkama, o rastu, rezultatima NBS i čitave Vlade. Zato bih pomenuo NBS i predlog, odnosno izbor guvernera NBS kao jednu veoma bitnu tačku, jer smatram što je u prethodna dva mandata, u prethodnih desetak dvanaest godina urađeno od strane NBS, naravno kao podrška ekonomskoj i finansijskoj politici koju sprovodi Vlada Republike Srbije, mislim da su stvoreni osnovni uslovi, odnosno pozitivan ambijent za razvoj i dalji napredak Srbije. Tu, naravno, pre svega mislim na devizne rezerve i stanje u kojima se nalaze preko 27 milijardi evra deviznih rezervi koje su povećane za preko 170% u odnosu na 2012. godinu, pritom mislim na rezerve u zlatu koje su u kvantitativnom smislu tri puta veće sa 15 tona rezervi preko 46 tona su rezerve zlata u vrednosnom pogledu preko puta veća vrednost. Neko je juče izneo jednu informaciju, kada je u pitanju inflacija, kako se radi o najvišoj inflaciji ne znam u poslednjoj deceniji ili decenijama, a ja bih podsetio da je 2012. godine, odnosno nakon 2012. godine nakon što je SNS sa koalicionim partnerima stupila na vlast inflacija bila dvocifrena. Da je u prethodnih deset godina, u prethodnoj deceniji stopa inflacije bila na rekordno nikom nivou, oko 2%, a da čak zadnjih godina u uslovima krize sa kojom se suočava čitav svet i zbog ratova i kao posledica kovid krize, dvocifrena inflacija koja je u jednom trenutku bila svedena je na nivou ispod 4%. Ponovo bih se vratio na nešto što je najbitnije. To je, za taj ambijent poslovni, to je stanje kursa dinara, odnosno stabilnost kursa u odnosu na evro, jer ta izvesnost, odnosno predvidljivost u poslovanju, svako ko je iz privrede, svako ko se bavi biznisom zna šta to znači. Ja sam siguran da je to dobrim delom doprinelo da se ostvaruju pozitivni rezultati u poslovanju i da je sve to jedan od, ponovo kažem sa politikom ekonomskom koju vodi Vlada Republike Srbije i finansije, NBS doprinelo da Srbija ima među najveći rast u Evropi, da je stopa rasta i razvoja preko 4,5%. Iako imamo u vidu stopu razvoja drugih razvijenijih evropskih zemalja, stvarno se možemo nadati da u narednih desetak godina, u narednoj deceniji se možda značajnije približimo ili čak budemo na višem stepenu razvijenosti od mnogih evropskih zemalja. Ono što mi je interesantno, šta želim da pomenem, to je da se iz redova opozicije pored mnogo paušalnih i netačnih informacija, izneta je jedna koja se tiče pre svega juga Srbije i Vranja, odakle ja dolazim, gde je kolega koga ne bih imenovao pomenuo predsednika Vučića i tobože kako on ne drži obećanje, odnosno iznosi lažnu nadu građanima juga Srbije, a tiče se nemačkog investitora i fabrike koja, ja se iskreno nadam, dolazi u Vranje. Trenutno se radi priprema dokumentacije oko izmena plana detaljne regulacije, radi se na rešavanju problema restitucije. Sve to bi trebalo da bude završeno do novembra meseca ove godine, a nakon toga, ja se iskreno nadam, najveća grinfild investicija na jugu Srbije i u Vranju kreće sa realizacijom. To je ono što bih zamolio i vas, predsedniče Vlade, da u tom projektu istrajemo do kraja, jer preko 1.000, 1.300 novih radnih mesta bi bilo od izuzetnog značaja za Vranje. Zašto bi bilo značajno? Želim da se nadovežem na sve ono što je urađeno u Vranju u prethodnih nekoliko godina, hajde da kažem zadnjih 10 godina, a što sigurno Vranje, jug Srbije, Pčinjski okrug ne bi mogao da realizuje bez podrške države i bez podrške Vlade. Ovde su uglavnom opozicionim odbornicima puna usta priče oko ekologije, oko zaštite životne sredine, pa me bukvalno čudi da taj poslanik nije iskoristio priliku da kaže da se u Vranju već realizuje, odnosno pri kraju je projekat realizacije „Čista Srbija“, preko 142 kilometra kanalizacione mreže se radi, vrednost projekta je preko 70 miliona evra. Da je u Vranju nakon Kruševca, ako se ne varam, izgrađena druga fabrika za prečišćavanje otpadnih voda, da je vrednost tog projekta preko 15 miliona evra. Kada pričamo o ekologiji, o boljim uslovima za život, u Vranju se realizuje projekat izgradnje kotlarnica na biomasu. To znači da mazut i toplana koja je u Vranju na mazut ide u istoriju. Dve toplane se grade, sa kompletnom infrastrukturom i već naredna grejna sezona, Vranje će biti na biomasu. Takođe, kolega poslanik koji je pomenuo predsednika države, pomenuo je onako između redova da je to lažno obećanje predsednik dao prilikom posete Vranju, ali nijednog trenutka nije rekao da je ta poseta bila u rekonstruisanom zdravstvenom centru, zdravstvenom centru gde je izgrađen potpuno nov hirurški blok i gde je ceo zdravstveni centar, sva odeljenja rekonstruisana. Podsetio bih da je to bilo kada je bio na otvaranju ginekološko-akušerskog odeljenja, koje je takođe u potpunosti rekonstruisano. Tako da, priče da nema klima uređaja, da nema osnovnih uslova, to ne važi, naravno, za većinu porodilišta i većinu zdravstvenih ustanova u Srbiji, a naročito ne za Vranje. Još samo bih dodao kao neko ko je poslednjih desetak godina i u energetici, mislim da prvog dana koleginica koja sad nije tu, pa bih je pomenuo, Jelena Pavlović, Mi snaga naroda, je iznela takve, hajde da ne koristim tešku reč, takve neistine, tako smešne podatke što se tiče brojeva, što se tiče cifara, gde se milijarde menjaju sa milionima, milioni sa milijardama, gde je osnivač EPS-a ministarka Dubravka Đedović, ali ono što je mene posebno pogodilo i gde moram da reagujem, a to je da je EPS, odnosno Elektrodistribucija u nikad gorem stanju i da se sredstva uzimaju za likvidnost. Gospodo, ja vam tvrdim kao neko ko dolazi iz Elektrodistribucija i ko je na tom mestu direktora Elektrodistribucija ogranka Vranje 10 godina, nikad više se u našem sistemu nije ulagalo. Pričam, pre svega, o distributivnom sistemu. Svedoci smo da se zadnjih godina radi totalna rekonstrukcija niskonaponske mreže, srednjeg napona, zamena trafoa trafoima sa sniženim gubicima, ugrađuju se pametna brojila. To su izuzetno veliki projekti, a ja se nadam da svi vi te benefite osećate i da, kad je Srbija u pitanju, nemate prekide ili, ako do toga dođe, to traje kratko, a ne kao što smo imali situaciju u susednim zemljama. Na kraju, kao neko ko dolazi sa juga Srbije, poštovana predsednice Narodne skupštine, poštovani predsedniče Vlade, znajte da koleginica pre mene ovo što je rekla za jug Srbije - u pravu je. Jug Srbije je velika snaga, u pravu je u delu da jug Srbije veruje vama, veruje politici Aleksandra Vučića i jug Srbije će i dalje imati najveći procenat glasova koji će dati predsedniku Aleksandru Vučiću i Vladi koja vodi Srbiju u sigurnu i izvesniju budućnost. Hvala. 

ANA BRNABIĆ: Hvala. Reč ima Milica Marušić Jablanović. 

MILICA MARUŠIĆ JABLANOVIĆ: Hvala najlepše. Jako je teško obuhvatiti kompletan dnevni red, s obzirom na to koliko je on krcat raznoraznim nekim inicijativama, ali ono što je za njega karakteristično jeste zapravo ovaj niz kredita, pozajmica, zaduživanja, kojima je on opterećen, kao i budžet Republike Srbije. Gospodin ministar je pomenuo da je nama iznos javnog duga ispod 50%, ali je zanemario činjenicu da će on preći 50% kad se budu usvojili svi ovi predlozi. Ja imam pitanje. Ako smo već tako dobrostojeći, zbog čega je onda smanjena socijalna pomoć za oko 27.000 ljudi u Srbiji, koji inače imaju jedan prilično mizeran iznos? Drugo moje pitanje - zbog čega nije ukinut PDV na donaciju hrane ili formiran taj fond za povrat PDV-a na donaciju hrane, koji zapravo može da smanji glad u Srbiji? Taj fiskalni gubitak bi bio oko 2.000 puta manji nego iznos zaduženja samo za nacionalni stadion. Jel mi to nemamo para ili ne možemo da procenimo šta su zapravo prioriteti? Što se tiče zaštite nacionalnog interesa, on se štiti, pre svega, tako što se budžetiraju radna mesta u školama za mesta pedagoga i psihologa, tako što se formiraju dnevni boravci za rad sa decu sa problemima u ponašanju, gde će se raditi na prevenciji eskalacije nasilja, sa kojom imamo ozbiljan problem, i tako što se podstiče upis na nastavničke fakultete. Ja ne znam da li ste svesni da našu decu uskoro neće imati ko da uči, da deca i mladi neće da upisuju nastavničke smerove? Ako se već brinete za očuvanje našeg identiteta, kulture i ćirilice, treba da vas brine to što niko neće da upiše smer za nastavnika srpskog jezika i književnosti, i to je ono što treba da vas brine, ako hoćete da realizujete ovu deklaraciju. Što se tiče dnevnog reda, samo na primeru stadiona vidimo kako je to jedno zaduživanje koje nema racionalno utemeljenje i koje nije zasnovano na prioritetima i na istinskim potrebama. Zapravo, prioritet svakog dobronamernog predstavnika vlasti mora da bude zdravlje i prevencija obolevanja stanovništva. Mi pričamo o ekološkim problemima ne samo zato što volimo prirodu… 

ANA BRNABIĆ: Isteklo vam je vreme, molim vas da privedete diskusiju kraju. 

MILICA MARUŠIĆ JABLANOVIĆ: Skratiću, ali imam mnogo toga da kažem. Dakle, u Srbiji postoji evidentiranih 220 velikih zagađivača, od toga samo petina ima ovu objedinjenu IPPC dozvolu. To znači da neke firme u roku od 10 godina nisu dobile dozvolu koja precizira način na koje oni smeju da rade. To vidimo na primeru "Knaufa" iz Surdulice. To znači da nadležno ministarstvo nije u stanju da kontroliše velike zagađivače. 

ANA BRNABIĆ: Ja razumem vašu želju, ali morate da privodite kraju. 

MILICA MARUŠIĆ JABLANOVIĆ: Šta nam garantujete onda po pitanju litijuma? 

ANA BRNABIĆ: Hvala vam. Reč ima predsednik Vlade, Miloš Vučević. Izvolite. 

MILOŠ VUČEVIĆ: Hvala lepo. Pre svega da se zahvalim na ovoj konstruktivnoj kritici i uvek je zadovoljstvo razgovarati kada čujete ovakav način, iz različitih uglova, gledanja na određenu situaciju u državi, društvu. Saglasan sam sa vama da je veliki izazov i problem nedovoljnog upisa studenata na određene smerove i to je nešto što bi moralo da brine ne samo predsednika Vlade ili resornog ministra, nego sve građane Srbije. Trebaće nam tu društveni konsenzus, da svi zajedno razumemo da ne možemo svu decu upisivati na IT smerove ili određene tehničke smerove, menadžerske, nego da mora da se vodi računa i o prosveti i novim profesorima, odnosno budućim profesorima. Gledamo i pratimo iz godine u godinu taj deficit i to je nešto što zaista zahteva jedan ozbiljan pristup. Rekao bih da to nije pitanje za neke administrativne, ako hoćete i političke mere, to je pitanje opšteg stanja u društvu i razgovora i sa roditeljima, sa porodicama i pravljenje jednog ambijenta da profesori nisu izloženi poruzi, često i verbalnom, nažalost ponekad i fizičkom nasilju od strane dece, a onda i deo javnih sredstava, odnosno medija, nažalost i deo javnosti, stanu u odbranu đaka koji se ne ponašaju onako kako đaci smeju da se ponašaju, što je opšte pristojno i urušavaju integritet profesora i nastavnika. Svi zajedno moramo na tome da radimo, ali nemam problem kada neko iznese konstruktivnu kritiku da to kažem. Nisam se javio na jedan od prethodnih govora, koji je bio dosta regionalno fokusiran na Nišavski i Pirotski okrug, ali i na zdravstvo. Što se tiče zdravstva, siguran sam da nije identična situacija u svim opštinama, gradovima, regionima, okruzima, i siguran sam da postoje okruzi gde imamo manjak ili nedovoljan broj uposlenih po određenim specijalizantskim pozicijama ili specijalizantskim resorima u okviru medicinskih ustanova, ali, istine radi, i pre svega zbog javnosti Srbije, želim da podsetim sve nas da je od 2014. do 2022. godine primljeno novih 35 hiljada zdravstvenih radnika. To je rekordan broj primljenih novih zdravstvenih radnika u osam godina. To je konkretna mera popunjavanja svih onih radnih mesta i potreba naših građana, ne samo ustanova za zdravstvenu brigu, nego pre svega za brigu naših građana, za njihovo zdravlje. U istom periodu, Srbija, odnosno Ministarstvo zdravlja je dalo 12.119 specijalizacija za lekare i time na konkretan način odgovorila na onaj nedostatak ili na onu vremensku rupu kada nismo vodili, kada država nije vodila dovoljno računa o izdavanju specijalizacija i pripremi za pravljenje budućih lekara specijalizanata i, nažalost, ne odgovornu politiku koju smo imali do 2012. godine, a koju nije lako popraviti, jer to nije pitanje jedne godine promašenih. Ovo su godine i decenije koje su ispuštene i koje zahtevaju najmanje duplo vreme da bi se ove stvari otklonile. Od 2018. godine do danas primili smo, i to je na poseban ponos države, Ministarstva zdravlja, najbolje diplomce 1641 lekara i dve hiljade medicinskih sestara i tehničara. Mislim da je to pravi podsticaj i pravi podstrek i prava podrška porodicama čija deca su odlučila da studiraju, upišu srednju medicinsku školu ili studiraju medicinski i stomatološki fakultet i verujem da ćemo imati mnogo novih lekara, novih medicinskih sestara i tehničara, da će njihov standard primanja biti veći, uslovi za rad bolji, ali pre svega da će briga za zdravlje naših građana biti efikasnija i još kvalitetnija, a rekao bih da je nesporan, nesumnjiv napredak u toj oblasti i to jeste ponos svih nas u Republici Srbiji. Što se tiče Bele Palanke, pre svega se slažem sa vama i hvala vam na tome da ljudi glasaju za Aleksandra Vučića i vi ste vrlo pozitivno o njemu pričali. Ne mogu da kažem da nisam iznenađen, ali je to nešto što je za pohvalu da ste priznali da građani podržavaju politiku Aleksandra Vučića. Sve bi to bilo lepo što ste okarakterisali u opštini Bela Palanka da ste preskočili samo jednu činjenicu, da gospodin Goran Miljković, predsednik opštine Bela Palanka je bio član DS do 2016. godine. Ta priča pokazuje da vi ne možete da pričate negativno o delu vremenskom, činjeničnom kada ste saučesnici o tome što danas negativno ocenjujete. Spominjanje supruge predsednika opštine se tiče upravo vremenskog perioda kada je taj predsednik opštine bio član DS. Što tada niste pričali o tome? I na partijskim organima i ovde u Skupštini Srbije. Sad ste se setili da ne valja Goran Miljković koji je dobio 80% na svim izborima. Ukrao? Pa, šta ste vi radili kad vam svi kradu? Vi treba svi da podnesete kolektivne ostavke. To kao golman kad bi rekao – primio sam golove. Pa, šta si radio, ti treba da braniš gol, da imaš odbranu, da čuvaš svoj tim? Uhvatili ste vi, pa ste zaboravili za dva dana šta ste pričali. Danas pričate o litijumu, sutra ćete da pričate o nečem trećem i tako u nedogled. Gospodin Goran Miljković ima podršku da vodi opštinu, a ako ne bude dobro radio, kao i mnogi iz naše stranke, biće promenjen, jer niko nije promenio toliko gradonačelnika i predsednika opština, ministara i narodnih poslanika kao što je uradila naša koalicija, pre svega SNS. Mi to ne radimo reda radi nego pokazujemo šta znači princip promenljivosti u politici koji je preduslov za političku vitalnost i dobre rezultate, pre svega poverenje građana. Poverenje građana dobijate na izborima, kao što smo mi u Beloj Palanci svaki put, a Aleksandar Vučić koga ste vi pozitivno ocenili i okarakterisali sa pravom ima podršku Pirotskog okruga i konkretno opštine Bela Palanka jer je jedini predsednik Republike Srbije koji je bio u poseti Beloj Palanci i otvori dve fabrike sa 300 radinih mesta i obnovio vrtić i dve osnovne škole, koje su rekonstruisane. Zato su građani Bele Palanke, preko 80%, dali podršku našoj listi. Gospodina Miljkovića ste trebali da podsećate na neke propuste, kako vi kažete, dok je bio član vaše stranke, kada ste o tome, naravno, tako glasno ćutali, što je naravno vaša svakako karakteristika, sveukupno politička. Hvala. 

ANA BRNABIĆ: Poslovnik ili replike, gospodine? Replika, izvolite. 

ZORAN LUTOVAC: Predsednik Vlade je pomenuo DS. Samo da kažem da ti koji su bili u DS kada je bila na vlasti a sada su u SNS koja je na vlasti oni i nisu bili u DS, oni su bili u vlasti i oni ne menjaju stranku, njihova stranka je vlast i kako se ko promeni oni ostaju u vlasti. Oni, dakle, ne menjaju svoju političku opciju. Sutra kada SNS ne bude na vlasti oni će opet biti na vlasti. Prema tome, ti ljudi koji menjaju političke opcije samo da bi bili na vlasti oni nisu bili u DS. Takvi su izbačeni iz DS ili su prešli u druge političke opcije iz koristi. Molim vas da kada govorite o DS, o članovima, bivšim članovima DS i sada kada ih hvalite da imate to u vidu. Svi oni koji su bili kada je DS bila na vlasti članovi stranke a nisu više članovi kada stranka nije više ne vlasti ne mogu se računati da su ikada bili članovi. Hvala vam. 

ANA BRNABIĆ: Reč ima predsednik Vlade, Miloš Vučević. Izvolite. 

MILOŠ VUČEVIĆ: Mislim da ste trebali pričati ili o njima trebali pričati o njima kada su bili u DS i tada ukazivati da postoje ljudi koji su samo interesno klijentilistički vezani za vašu stranku, a tada niste pričali, ali u načelu bih se složio sa vama. Mislim da ste vi tačno rekli te stvari i sam vaš primer je najbolji primer istinitosti onoga o čemu ste pričali, pošto ste bili ambasador Srbije u Crnoj Gori za vreme vlasti SNS i SPC, našeg koalicionog partnera. Znači, vi ste bili na vlasti, vi ste predstavljali državu i bili u vlasti kad smo mi preuzeli državu i time potvrdili. Ovo je dobra opomena i za vaše koalicione partnere koji su vam napustili DS a vi ste danas sa njima u koaliciji. Pretpostavljam da se i na njih to odnosni da su napuštali DS kada je izgubila poziciju u vlasti. Pretpostavljam da ste vi pričali o svojim današnjim koalicionim partnerima. Stoga vas ja podržavam. Ne znači vam, verovatno, mnogo moja podrška, ali evo iz moralnih razloga kažem da ste vi u pravu i da ste dobro okarakterisali vaše današnje koalicione partnere koji su napustili DS i rasturali DS i smenjivali, izbacivali jedne druge kada ste izgubili vlast. Vi ste to lepo danas nama rekli i potvrdili da sve ono što smo mislili da smo bili u pravu. Čestitam to pročišćenje, nadam se da će biti na bolje svima vama, a rekao bih i Srbiji. Hvala vam. 

ANA BRNABIĆ: Hvala. Replika, gospodin Lutovac. Izvolite. 

ZORAN LUTOVAC: Dakle, ja sam imenovan za ambasadora 2008. godine kada naprednjaci nisu ni postojali. Završio sam mandat u 2013. godini i molili su me da još ostanem ali ja nisam mogao da ostanem pod ovakvom vlašću. Završio sam posao. Pitajte naše ljude u Crnoj Gori kakav sam bio ambasador, a nemojte da izmišljate. Dakle, za vreme mog mandata formiran je Srpsko-crnogorski privredni klub. Matica srpska je prešla prvi put granicu i došla van Srbije u jednu državu. Dakle, što se tiče mog mandata tamo od svih relevantnih ljudi čućete kakav sam bio ambasador. Dobio sam i odlikovanje od Matice srpske, dobio sam odlikovanje od onih naslednika i poštovalaca i boraca iz balkanskih i Prvog svetskog rata, dakle svih onih koji su brinuli o srpskom identitetu. Svi oni su i izrazili poštovanje prema mom radu tamo. Otišao sam naravno kada ste došli vi koji ste potpuno pogrešno postavili politiku prema našem identitetu u Crnoj Gori. Hvala vam. 

ANA BRNABIĆ: Jelena Milošević, ali vas nije spominjao. 

JELENA MILOŠEVIĆ: Samo kratko. Rekao je – u moje vreme.

ANA BRNABIĆ: Izvolite. 

JELENA MILOŠEVIĆ: Zahvaljujem. Premijeru, ne znam koje moje vreme i koja 2016. godina. Ja se u to vreme nisam ni bavila politikom. Što se tiče DS da li je bio ili nije, zar niste vi došli na vlast na krilima toga da ćete saseći korupciju, a ne da ćete najgori škart DS prigrliti, primiti u svoje redove. Koliko se sećam, politika SNS je bila da će saseći korupciju i da je zla prethodna bivša vlast uništila Srbiju, a vi ste upravo one koji su to radili, jer Goran Miljković jeste simbol toga, prigrlili u svoje redove. Da vam kažem još nešto, apsolutno nemam problem kojoj on opciji pripada, pripadao. Ja duboko verujem da neće pripadati nijednoj budućoj, nego tamo gde mu je i mesto. Takav čovek je morao u vaše vreme, pošto volite da koristite to vreme, da bude procesuiran. Što se vremena tiče, naše vreme tek dolazi. Hvala. 

ANA BRNABIĆ: Hvala. Idemo dalje. Reč ima narodni poslanik Uglješa Marković. Izvolite. 

UGLJEŠA MARKOVIĆ: Zahvaljujem se predsednice. Poštovani predsednice Vlade, uvaženi članovi Vlade, poštovane koleginice i kolege, uvaženi poštovani građani i građanke Republike Srbije, ja ću motivisan pričom koleginice koja je govorila o medicinskim radnicima i o tome da nećemo imati nastavnika, krenuti svoju diskusiju pokušavajući da nađem načina da predložim nešto što bi možda bilo i konkretno kao mera države da utiče ili pospeši kada su u pitanju određena zanimanja. Znate šta, ovih dana je bilo reči o socijalizmu kao društvenom uređenju, njegovim manama. Tražile su se mane. Onda su se prebrojavala krvna zrnca SPS i da li je ona levica ili nije levica i kome taj epitet treba da pripadne, pa ajmo u kontekstu toga malo da govorimo i o tim idejama koje postoje. Kolega Jovanoviću, ali nikada vas nisam prekinuo. Mogu li da nastavim, kolega? 

ALEKSANDAR JOVANOVIĆ: Nastavite, slobodno.

UGLJEŠA MARKOVIĆ: Hvala vam, divni ste. U svakom slučaju, imam ideju socijalizma koji se kreće u realnim okvirima. Nama je posle 5. oktobra, kolega Jovanoviću, mogu li da nastavim, molim vas, kolega, izvinjavam se, mogu li? Rekli ste mi da mogu. Hvala. Petog oktobra je došla tržišna ekonomija i došao je kapitalizam. Sada kada govorimo o tome, mi moramo da budemo svesni da sve to utiče na naše tržište rada. Određena zanimanja, prosto iz razloga boljih ponuda koje dobijaju na tim tržištima, idu za tim ponudama i onda smo došli donekle u tu situaciju da imamo možda i deficit i zdravstvenih radnika, da imamo i deficit vaspitača i nastavnika, učitelja, pa čak i profesora na pojedinim tehničkim fakultetima. To je donekle posledica i toga što strane kompanije, pogotovo sa tehničkih fakulteta, mlade studente, kvalitetne, sa dobrim prosecima, gledaju nekako odmah da vežu za sebe. Da pređem na stvar, jedna od mera koje država može da preduzme, a već je preduzela u jednom segmentu, a tiče se upravo jedne od tačaka na dnevnom redu, a to jeste Zakon o izmeni i dopuni Zakona o posebnim uslovima za realizaciju projekta izgradnje stanova za pripadnike bezbednosti. Mi smo govorili u poslaničkoj grupi SPS o tome i za vreme korone, kada su bili u pitanju zdravstveni radnici, ali tu meru bi mogli da proširimo kada govorimo i o našim vaspitačima, kada govorimo i o profesorima, nastavnicima, pa da vidimo da li ima prostora i na pravosuđe i da nađemo načina. Naravno, gledajući koji su naši okviri u budžetu, koje su naše mogućnosti kada su u pitanju jedinice lokalne samouprave i u saradnji sa njima da jedan od motiva, uz ono što ste vi predsedniče Vlade govorili, a to jeste povećanje plata i uslova rada, bude upravo to da i te sfere i da kažemo te profesije mogu da konkurišu za neke stanove koje bi dobijali po subvencionisanoj ceni kvadrata. Činjenica je da i u Beogradu i Novom Sadu i u drugim gradovima u Srbiji cena nekretnina je zaista visoka. Kada pogledamo, jedna vaspitačica sa svojim primanjima i ako supružnik ima ista ili slična primanja, ne da će teško doći u situaciju da reši svoje stambeno pitanje, nego će doći u tešku situaciju da uopšte sakupi sredstva i za učešće za neku nekretninu. To jeste jedan od stubova upravo SPS da predlaže ovakve ideje, da se bori za njih i da zastupa upravo i da ih, da kažem, akredituje. Mogu da se složim i sa nekim kolegama koje su govorile i o tome da je možda dnevni red preobiman, da ima mnogo tačaka dnevnog reda, da ne može prosto da se svemu posveti dovoljno vremena, ali ono što ovde ne razumem, ne razumem da nakon te rečenice diskusija uglavnom ide u smeru o svemu drugome što nije uopšte na dnevnom redu. Onda neka logika stvari nalaže da čovek zaključi da zapravo nama fali još neka tačka na ovom dnevnom redu da bi oni uopšte mogli da se kreću u onim okvirima što nalaže Poslovnik, a to jeste upravo dnevni red. Da ne bih ja upao sam u tu zamku, govoriću o onome što smatram najvažnijim političkim pitanjem na ovoj sednici, generalno najvažnijim političkim pitanjem o kom po prvi put imamo konkretan dokument, to jeste upravo Deklaracija o zaštiti nacionalnih i političkih prava i zajedničkoj budućnosti srpskog naroda, kojom se utvrđuju ključni nacionalni ciljevi. Smatram da jeste značajna polazna osnova za izradu naše nacionalne strategije. Naš narod je u prethodnom veku dosta žrtava dao kako za svoju, tako i za slobodu drugih naroda i skupu cenu neretko plaćao za tu svoju slobodu kojoj smo uvek težili. Ali mi nije jasno da ne možemo da se okupimo oko nacionalnog pitanje koje poziva na sabornost, koje poziva na okupljanje i da iz ovog parlamenta izađemo složni oko svega toga. Možemo manu da nađemo svemu. Slušao sam mane zašto se u deklaraciji nalazi i Evropska unija, zašto se nalazi ovo ili ono. Ja lično smatram da možemo da govorimo da je moglo da nešto bude još više ili dublje govoreno o tome u deklaraciji, ali ono što jeste suština, ona jeste dobra polazna osnova i ono da imamo prvi put jedan dokument oko koga možemo svi zajedno da se okupimo. Iz tog razloga, s obzirom da ovakav tekst u deklaraciji ili ideje u regionu uvek izazivaju zloupotrebu o velikosrpskoj hegemoniji i drugačijim narativima, da ih ne nabrajam, tekst deklaracije u samom svom mislim čak i uvodu dobro govori i dobro definiše upravo kako bismo sklonili i takve moguće zloupotrebe, a to jeste da definiše da se ova deklaracija donosi poštujući načela zabrane upotrebe sile, mirnog rešavanja sporazuma i međunarodno preuzetih obaveza. Ne znam šta tu nije prihvatljivo bilo kome. Mislim da jedna od tekovina kojima treba svi zajedno ovde da težimo jeste čuvanje međunarodnog prava. Dejtonski sporazum, u njemu su igrom slučaja istorijsku ulogu najvažniju imali upravo socijalisti Slobodana Miloševića. On jeste garant mira i stabilnosti ne samo Bosne i Hercegovine, već siguran sam i čitavog ovog dela Balkanskog poluostrva. Takođe, vi ste, predsedniče Vlade, govorili o tome, ja želim da ovaj sporazum posmatram na taj način, jer vi ste tu istakli, takođe se na kraju same deklaracije, čini mi se, kao 44. ili 47. tačka nalazi da je ovo sporazum o istorijskom pomirenju, trajnom miru i razvoju, želim da ga gledam iz ugla pružene ruke prema drugim narodima. Smatram da to jeste zadatak i uloga nove generacije političara. Naš preduslov jeste da se integrišemo, da sarađujemo, da ekonomski jačamo i da stvaramo bolju perspektivu na ovom prostoru, ne govorim samo o Republici Srbiji, da se povezujemo, da se upoznajemo i u kulturološkom smislu i u istorijskom, kako bismo lakše prevazilazili neke razlike. Smatram da kada govorimo o tim razlikama, pošteno bi bilo, to govorim zbog nekih kolega koje sede u ovom parlamentu, da ili onda otvoreno i pošteno pričamo o tim temama, uz onaj preduslov o kojem sam govorio, a to jeste saradnja, da pošteno i otvoreno pričamo o tim temama ili da ne govorimo o tim temama, već da tražimo zajednički imenitelj. Onu zamku u koju se plašim da možemo da upadnemo, da smo već ranijih decenija upadali, a nažalost čujem i taj narativ i danas, jeste da o svemu tome govorimo, ali da budemo neiskreni. Plašim se da ćemo na taj način izgubiti samo vreme. Završavam, zato pozivam da još jednom koleginice i kolege narodne poslanice i narodni poslanici još jednom razmisle, daju šansu ovoj deklaraciji bez obzira na razlike koje postoje među nama i da po prvi put složno, jedinstveno, svi zajedno damo glas za ovu deklaraciju. Zahvaljujem. 

ANA BRNABIĆ: Hvala vam. Sledeći je narodni poslanik Slobodan Nikolić. Da li je u sali? Ne. Hajde onda ovako, saglasno članovima 27. i 205. Poslovnika o radu, određujem pauzu do 16.00 časova, kada nastavljamo sa radom u delu sednice koji se odnosi na postavljanje poslaničkih pitanja Vladi poslednjeg četvrtka u mesecu. Vidimo se u 16.00 časova.

ANA BRNABIĆ: Nastavljamo rad i pristupamo postavljanju poslaničkih pitanja u vremenu od 16,00 do 19,00 časova saglasno članu 205. Poslovnika Narodne skupštine. Pre nego što pređemo na postavljanje poslaničkih pitanja, podsetiću još jednom na odredbe Poslovnika koje se odnose na način postavljanja poslaničkih pitanja: izlaganje narodnog poslanika koji postavlja pitanje ne može da traje duže od tri minuta; posle datog odgovora na poslaničko pitanje narodni poslanik koji je postavio pitanje ima pravo da u trajanju od najviše tri minuta komentariše odgovor na svoje pitanje ili da postavi dopunsko pitanje. Po dobijanju odgovora na dopunsko pitanje narodni poslanik ima pravo da se izjasni odgovoru u trajanju najviše dva minuta. U toku trajanja postavljanja pitanja i davanja odgovora shodno se primenjuju odredbe Poslovnika Narodne skupštine Republike Srbije, s tim što nisu dozvoljene replike i ukazivanja na povredu Poslovnika. U skladu sa tim, molim narodne poslanike da podnesu prijave za postavljanje pitanja. Podsećam takođe, da će redosled postavljanja pitanja biti utvrđen prema dosadašnjoj praksi rada Narodne skupštine, tako što će najpre reč dobiti narodni poslanici koji ne pripadaju ni jednoj poslaničkoj grupi a zatim narodni poslanici od najmanje prema najvećoj poslaničkoj grupi. Reč ima narodni poslanik Ahmedin Škrijelj. 

AHMEDIN ŠKRIJELJ: Predsednice Skupštine, koleginice i kolege narodni poslanici, predsednice i članovi Vlade postaviću pitanja predsedniku Vlade i ministru za rad, zapošljavanje, boračka i socijalna pitanja, ministru za rudarstvo i energetiku i ministru za javna ulaganja. Pitanja za predsednika Vlade su sledeća – u kom roku Vlada Republike Srbije planira da usaglasi nacionalnu strukturu zaposlenih u policiji, vojsci, pravosuđu, službama sigurnosti i drugim republičkim institucijama i organizacijama sa nacionalnom strukturom stanovništva u Sandžačkim opštinama, odnosno, da omogući srazmernu zastupljenost bošnjačkog naroda u tim institucijama? Da li Vlada Republike Srbije ima u planu da realizuje program za povratak izbeglih i raseljenih Bošnjaka iz opštine Priboj koji je usvojen 2012. godine od strane Vlade Republike Srbije na predlog tadašnjeg ministra doktora Sulejmana Ugljanina? Pitanje za ministra za rad, zapošljavanje, boračka i socijalna pitanja – da li Vlada Republike Srbije i resorno ministarstvo imaju u planu da izmenom odgovarajućih zakona porodicama otetih i ubijenih Bošnjaka iz otmica u Sjeverinu i Štrpcima priznaju status civilnih žrtava rata? Pitanje za ministra rudarstva i energetike – da li se u Novom Pazaru planira otvaranje rudnika na planini Rogozna i dokle se stiglo sa istraživanjem terena? Ako se planira otvaranje rudnika, da li je u pitanju rudnik zlata, bakra ili litijuma? Pitanje za ministra za javna ulaganja – kada će biti realizovan projekat izgradnje sportske sale u Tutinu, koji je od Kancelarije za javna ulaganja odobren još 2020. godine a do danas nije realizovan? Hvala. 

ANA BRNABIĆ: Reč ima predsednik Vlade, Miloš Vučević. 

MILOŠ VUČEVIĆ: Hvala lepo. Što se tiče ovog prvog pitanja, rekao bih da je ono suštinski nadovezano ili iz njega proizilaze ostala pitanja. Republika Srbija u samom Ustavu sebe definiše kao državu srpskog naroda i svih građana koji žive u istoj njenih državljana i prirodno naspram toga i zastupljenost svih etičkih i verskih zajednica u državnim organima treba da bude koncipirana. Nemamo nikakav problem ni politički, ni suštinski u smislu da i bošnjačka zajednica bude ravnopravno jednako tretirana u svim institucijama i svim organima države Srbije u svim delovima naše Republike bez obzira gde ko živi. Sada vi kao pripadnik bošnjačkog naroda potencirali položaj bošnjačke zajednice, ali to nije samo pitanje koje može samo statistički da se posmatra. Naravno, ne isključujući pitanje i statistike i pokazatelja koji ukazuju, odnosno činjenice koje ukazuju na stanje. Treba motivisati i sve građane bez obzira kojoj naciji pripadaju da imaju pravo da konkurišu i u odbrambenim snagama, govorim o Vojsci Srbije i u policiji, naravno i u pravosudnim organima, u sudstvu i tužilaštvu i u organima lokalne samouprave. Verujem da ćemo svi zajednički raditi, ali ako mene pitate kao predsednika Vlade Srbije mislim da je i interes Srbije da struktura svih organa bude zaista ono što odražava stvarnu sliku i priliku Republike Srbije i naravno da se pokaže da svi građani Srbije imaju jednaka prava i po Ustavu i po zakonima naše države. Voleo bih da to zaista funkcioniše, da živi. Verujem da Srbija daje jednaku šansu svima i ponavljam ostaje pitanje da li su svi motivisani da uzmu učešće i da li su svi motivisani da budu jednako zastupljeni. Što se tiče oblasti koje vi nazivate Sandžak, ja Raška oblast, kako god, razumemo se apsolutno, mislim da bošnjačka zajednica ima značajan uticaj i učinak, odnosno učešće u vlastima od lokalnog do republičkog nivoa. Da li to može bolje i da li treba više, ostaje kao pitanje i tema o kojoj pričamo. Nisam apriori protiv i ne mogu da kažem apriori da nije dovoljno, možda u nekim segmentima nedostaje Bošnjaka, negde da kažem fali pripadnika srpske zajednice ili nema dovoljno u srazmeri opet sa strukturom stanovništva, ali to je nešto što je život diktira i ne možete prostom matematikom niti prostim nacionalnim ključem kroz neke administrativne mere to nametati, bar smo imali loš model za vreme SFRJ kada se nametao model da mora od svakog naroda i narodnosti biti određena zastupljenost. Ovde je to naravno puklo i raspršilo se kao mehur ili balon od sapunice. Sa ponosom i verujem da je to stav i današnjeg ministra odbrane, pa i mene kao nekadašnjeg ministra odbrane, ističem da po prvi put imamo i Bošnjaka u generalskom činu, gde imamo Bošnjaka člana Generalštaba Vojske Srbije, što je ako se ne varam, ne znam koje tačno uprave, što je zaista na ponos svih nas, kao što i funkcionisanje verske službe i u Vojsci Srbije apsolutno ravnopravno i jednako tretirano bez obzira da li je neko pravoslavne ili rimo-katoličke ili islamske veroispovesti. Siguran sam da ćemo to zajednički dalje raditi. Ono što ne volim jeste da dolazi do politizacije i interpretacije ovih podataka u kontekstu nekih političkih poena. Mislim, da ako se neko zaista bavi zaštitom prava određenog naroda, određene verske ili etičke grupe mora da objektivno tome pristupa, a ne da prosto ispali neke jeftine poruke da bi se nekome dodvorio ili dopao. Mnogo je važno da nakon svih ovih događaja koje smo imali skoro, ali i uvek tog podsećanja da ne kažem recikliranja perioda iz istorije, čuvamo mir među našim narodima, da čuvamo mir u svakom delu Srbije bilo je dosta bure od Rezolucije o Srebrnici, o Ujedinjenim nacijama priče oko revizije Dejtonskog sporazuma, obeležavanje stradanja Srba u Srednjem Podrinju, tačnije u Bratuncu i okolini i naravno veliko stradanje Bošnjaka u Srebrenici. I kada to sve hronološki ili činjenično poslažemo, onda vidite da je veliki zaista zadatak od svih nas, pa i od vas koji ste iz opozicionih stranaka da ne dozvolimo da dođe do narušavanja odnosa među narodima, odnosno među građanima Srbije. Što se tiče daljeg rada države Srbije u tom delu jugozapadnog dela naše države, mislim da veliki broj investicija imamo i time menjamo potpuno ambijent tih opština tog regiona koji je, ne mali broj godina bio nekako zapostavljen naravno da to nije dovoljno i da moramo još više da radimo, ali na ponos i ono što smo uradili i na putevima ka Novom Pazaru i na činjenici da danas Sjenica ima možda i najmoderniju osnovnu školu u celoj Srbiji kao i na činjenici da smo dosta toga radili i za opštinu Tutin, pre svega po pitanju elektrifikacije i urednog snabdevanja električnom energijom iste opštine. I kad god se i taj region Srbije nalazio u određenim, da kažem izazovima ili problemima pod ili izazvanim vremenskim uslovima, elementarnim nepogodama, svi smo zaista punog srca i elana izlazili da pomognemo svim građanima koji žive u tom delu Srbije, ne vodeći računa da li je neko Bošnjak, Srbin da li je pravoslavne ili muhamedanske veroispovesti i tako mora biti i tako će biti dokle god je Srbije, jer svi smo deo ove države i svi smo deo ovog naroda. I proširio bih ovu temu naravno na činjenicu da je nama preko potreban najbolji mogući odnosi i sa Bosnom i Hercegovinom sa Sarajevom, sa Bošnjacima voleo bih da dođemo do istorijskog pomirenja iz dogovora između Srba i Bošnjaka, jer to bi značilo stabilnost i mir za ceo ovaj prostor koji danas ne znam zašto, ali eto tako ga kvalifikuju kao Zapadni Balkan. Mi kada smo bili u školi nije postojala ta odrednica, a danas su podelili Balkan na neki fragmente, pa imamo i tu definiciju. I zato vas molim da i sa vašim političkim autoritetom i legitimitetom koji imate na osnovu broja glasova koje ste dobili i podršku građana koji su za vas glasali, utičemo na to da ne dozvolimo bilo kakve međuetničke i međuverske trzavice, da se odgovorno ponašamo, da građanima dajemo konkretne i istinite podatke i odgovore da ne rasplamsavamo niske strasti da ne ode to u pravcu koji ne želimo već da zajednički i otvoreno pričamo o svim ovim temama vodeći računa da je suživot nasušno potreban i Srbima i Bošnjacima i Mađarima i Slovacima i Albancima, Romima svim narodima, svim etničkim grupama i verskim grupama koje žive na prostoru Srbije. I mnogo sam ponosan na Srbiju kada vidim da istovremeno ulažemo u obnovu, rekonstrukciju lepotica našeg kulturnog nasleđa i najlepših džamija i najlepših pravoslavnih crkava ili manastira, kao i rimokatoličkih ili evangelističkih, ali ako pričamo o jugozapadnom delu Srbije, onda govorim naravno o džamijama i crkvama, odnosno manastirima i to je odraz snage države Srbije i njene bolje organizovanosti, pre svega ekonomske snage, ali i pristupa i odnosa da su sve verske i etničke zajednice jednake i tako moraju da budu tretirane. Upoznao sam dosta Bošnjaka u vojsci Srbije, voleo bih da ih bude još više, i uvek su revnosno, savesno izvršavali sve svoje zadatke i obaveze, kao pripadnici oružanih snaga naše države, ne dovodeći u pitanje svoju lojalnost, našoj majci Srbiji. Voleo bih da to bude primer, kao što bih voleo da vi podržite isto borbu državnih organa, ali rekao bih i celokupnog društva u Srbiji protiv verskog ekstremizma, nešto što pre svega nanosi štetu, ne samo državi, nego rekao bih onoj verskoj ili etničkoj zajednici koju neko pokušava da zloupotrebi. I ono što se dešavalo nakon napada na policajca ispred Izraelske ambasade u Beogradu i posle akcije MUP, i BIA, nije bilo usmereno ni protiv jedne zajednice, ni protiv jedne religije, nego protiv ekstremista i terorista i tako će biti i tretirano. Oštro osuđujem bilo kakve političke izjave koje je neko pokušao da predstavi kao represiju državnih organa nad Bošnjacima ili pripadnicima islamske veroispovesti u tom delu Srbije, jer to na prosto nije tačno. Da je to tačno, kako ja kažem, potvrđuje činjenica da predstavnici Islamske zajednice, bez obzira kako sebe definišu, su podržali akcije državnih organa, jer znaju da je upravo taj verski ekstremizam i zloupotreba religije i vere nešto što škodi onim istinskim i pravim vernicima i naravno Islamskoj zajednici. Apelujem na sve, pa i na vas da čuvamo mir i stabilnost i da ne dozvolimo da neko ko nam ne želi dobro, da nam unese seme razdora, prosto da igra na našu podeljenost i nešto što ne želimo ponovo da preživljavamo. Nemam problem da se priča o svim žrtvama, pa i žrtvama koje su tragično nastradale, zločinačke ubijene u akciji, u tom incidentu koji ste vi spomenuli, ne bih mogao da se odredim u ovom trenutku pravno da li mogu tako da se kvalifikuju, ali nesumnjivo da su oni deo žrtava za vreme ratnih stradanja, ratnih zločina, razaranja, u taj deo ne mogu uopšte da uđem kao u polemiku, nego mogu samo da se usaglasim. Naravno, da istaknem da sam zadovoljan i ponosan što sam prvi među jednakima u Vladi Republike Srbije, koja ima dva ministra iz Bošnjačke zajednice i mislim da je to dobra poruka, da je to dobar primer kako Bošnjački narod treba da bude predstavljen u svojoj državi i u najvišim institucijama, ne govorim samo o ministrima, možemo govoriti o državnim pomoćnicima, sekretarima, savetnicima, svima onima koji predstavljaju državu na određenim nivoima i određenim resorima i da ne zaboravimo da pitanja škola, pitanje institucija katastra, poreske uprave, sudstva, svega onoga što čini jednu državu i na lokalnom, odnosno regionalnom nivou. Verujem da ćemo zajednički raditi, kada mislim zajednički, mislim na sve ljude dobre volje, da Raška oblast, kako vi kažete Sandžak, bude još bolje i razvijenije mesto za život, da Novi Pazar, kao centar tog dela bude još razvijeniji i da napreduje, da ima odlične sportske klubove, kulturne sadržaje, da nema kriminala na ulici, da kada se obračunavamo sa kriminalnim klanovima, kao i verskim ekstremistima, da to niko ne zloupotrebljava, ne kvalifikuje kao obračun prema određenoj etničkoj grupi, nego kao obračun prema onima koji na snažan odgovor države prema onima koji krše zakon. Još jedna kratka rekapitulacija, mi smo u tom regionu Srbije, izgradili četiri objekta za obrazovanje, jedan zdravstveni gradimo, kliničko bolnički centar, a to nije više ni bolnica, nek me ministar Lončar ispravi, u Novom Pazaru, ona će po strukturi i po kapacitetima imati kapacitet, sadržinu KBC, znači to je na nivou KC kako ima Beograd, Novi Sad, Niš, Kragujevac, najveći centri na ponos svih Pazaraca, ali rekao bih i cele Srbije. Radimo sanaciju cele vodovodne mreže i naravno u Tutinu pripremamo veliki broj projekata jer ta opština je dugo, dugo godina bila zapostavljena i na žalost nije imala tretman koji zaslužuje i da probamo da vratimo taj narod koji je živeo u inostranstvu da nam se vrati u Srbiju, da ne bude da samo pričamo o povratku pripadnika srpskog naroda, nego da pričamo o povratku i Bošnjačke zajednice, jer nemali broj građana iz tog dela Srbije, živi i radi u inostranstvu i lično sam se uverio kada sam bio u poseti tim opštinama, pre svega govorim u opštini Tutin. Tu sam spreman i da odgovaram na druga pitanja, a ministri koji nisu trenutno tu, a vi ste postavili pitanje iz njihovog resora, dobićete odgovor u skladu sa predviđenim rokovima, po Poslovniku. Hvala lepo. 

ANA BRNABIĆ: Reč ima ministar Marko Đurić, izvolite. 

MARKO ĐURIĆ: Zahvaljujem na pokretanju teme koja je od izuzetnog značaja za međunarodni položaj naše zemlje. Značaj i karakter odnosa sa nacionalnim zajednicama za regionalne i međunarodne odnose Srbije je ogroman i mi smo toga svesni. Mi u nacionalnim zajednicama u našoj zemlji vidimo ogroman resurs za unapređenje odnosa sa državama koje nas okružuju i neretko Srbija služi kao pozitivan primer kada je reč o tretmanu nacionalnih zajednica, s obzirom na to da predstavlja državu u kojoj nacionalne zajednice mogu da ostvaruju brojna prava, od obrazovanja, od nivoa osnovne, pa čak i predškolskog obrazovanja, pa sve do doktorskih studija na sopstvenim jezicima, uživanja određenih prava koja su u domenu javnog informisanja koja se subvencionišu iz budžeta Republike Srbije, koja su takođe bez presedana. Mi često to koristimo i u razgovorima sa našim stranim partnerima i prijateljima i neretko dobijamo komplimente. Mnogi žele da iskoriste Srbiju kao primer za proučavanje kada je reč o tretmanu određenih nacionalnih zajednica. Istovremeno, želim da kažem da mi moramo da uradimo mnogo više. Kada je reč o Ministarstvu spoljnih poslova, mi već pravimo akcioni plan kako da u našu strukturu uključimo veći broj pripadnika nacionalnih zajednica i biće mi zadovoljstvo da se uskoro u našim redovima nađe još pripadnika i bošnjačkog i drugih naroda koji žive u Republici Srbiji. Ono što hoću da kažem je da nacionalne zajednice iz Srbije imaju, takođe, i brojno rasejanje u zemljama regiona i šire i da i te zajednice, jednako kao srpska, mogu da pruže doprinos jačanju veza Srbije sa tim zemljama i tu ne mislim samo na zemlje u našem neposrednom okruženju, već i mnogo šire. Službovao sam u SAD i znam u ovoj zemlji, na primer, postoji veliki broj, ogroman broj građana Srbija različitih nacionalnosti. Neki od njih su i solidno ekonomski i politički pozicionirani. Još jednom naglašavam da je reč o temi koja je izuzetno važna. Nacionalne zajednice su bogatstvo naše zemlje u pravom smislu te reči i iskreno verujem u to da možemo da poslužimo u budućnosti kao još bolji primer. Kada je reč o Ministarstvu spoljnih poslova, zamolio bih sve ovde delegirane političke predstavnike nacionalnih zajednica da se uvek obrate sa idejama, sugestijama i predlozima, a mi sa kolegama iz stranaka nacionalnih zajednica koje participiraju u Vladi već aktivno radimo na usaglašavanju mera kako da što je moguće bolje sinergijski delujemo i prožmemo naš nastup. Sa takvim kolopletom nacionalnih zajednica Srbija predstavlja jednu od najraznolikijih zapravo zemalja u Evropi, a često smo doživljeni i predstavljeni, pogrešno prikazan je u delu međunarodnih medija kao država u kojoj etno-nacionalizam, u negativnom smislu značenja te reči, je dominantna pojava. Zahvaljujem na postavljanju ovog pitanja i dajem garancije poslaniku iz opozicione partije da ćemo raditi aktivnije na ovoj temi. 

ANA BRNABIĆ: Hvala. Reč ima ministar Usame Zukorlić. Izvolite. 

USAME ZUKORLIĆ: Dame i gospodo narodni poslanici, cenjeni ministri, predsednice Skupštine, predsedniče Vlade, po prvi put da imam priliku sada da se obratim u svojstvu ministra zaduženog za pomirenje, regionalnu saradnju i društvenu stabilnost u Republici Srbiji. Iako me kolega nije prozvao imenom, ne bih dozvolio da pričamo o Bošnjacima, a da ne iskoristim priliku da i ja nešto kao Bošnjak u Vladi Republike Srbije ne kažem. Pitanja koja je postavio su legitimna i deo su problema na kojima treba da radimo u narednom mandatu, naročito pitanja proporcijalne zastupljenosti nacionalnih manjina, manje brojnih etničkih zajednica, a to je posebno izraženo u Novom Pazaru, Tutinu, Sjenici i ostalim gradovima Sandžaka ili Raško-polimske oblasti. Kao ministar zadužen za društvenu stabilnost u okviru sistema i Vlade daćemo značajan doprinos na kreiranju strategije za rešavanje problema proporcionalne zastupljenosti manje brojnih etničkih zajednica u javnim ustanovama. Kao i kada je pitanje raseljenih lica i status porodica žrtava rata, to su sve osetljiva pitanja koja trebamo tretirati kroz proces pomirenja i zbližavanja između srpskog i bošnjačkog naroda u državi i na Zapadnom Balkanu. Nadležnost koja mi je data za naredni period veoma težak i ozbiljan zadatak i mene raduje da je premijer kazao da nam je strateški cilj istorijsko pomirenje između dva naroda. Ja duboko verujem da je to moguće, bez obzira na brojne rane koje imamo iz prošlosti i otežavajućih okolnosti u datom trenutku. Kada je u pitanju regionalna saradnja, takođe nadležnost koju imamo u narednom periodu, radićemo na zbližavanju svih centara na Balkanu i moj doprinos će da bude u pravcu što bolje regionalne saradnje svih država na Zapadnom Balkanu, bez obzira na poteškoće koje u određenom trenutku se pojave, jer je to interes i manje brojnih nacionalnih zajednica u ovoj državi. Dotaći ću se i teme ekstremizma. Želim da istaknem da smo na Vladi jako opsežno govorili o pitanju ekstremizma, naročito onog najosetljivijeg koji dolazi iz redova Muslimana, o terminologijama koje se koriste tretirajući taj problem, o tome šta bi sve javni sektor trebao da prođe od upoznavanje i obuke da bi imao mehanizme i znanje da razlikuje potencijalne ekstremiste od tradicionalnih konzervativaca. To su sve novine u ovom periodu pozitivne, gde mi tretiramo probleme stručno, studiozno, postepeno, da bi na kraju bilo efikasno. Da bi se opasnost od ekstremizma svela na minimum potrebno je rešiti neke krucijalne probleme koje mi imamo u ovoj državi, koji su nastali 2007. godine, kao što je pitanje podeljenosti islamski zajednice, jer u pukotinama podeljenosti islamske zajednice stvara se prostor za cvetanje ekstremizma koji, nažalost, često buja u terorizam. Vi ste, kolega, verovatno meni izostavili da mi postavite pitanje, znajući da smo mi inicirali kroz Bošnjačko nacionalno veće, odnosno partija koju vodim, da se u Skupštini Srbije Bošnjaci međusobno ne prozivaju i ne targetiraju negativno, tako da razumem, ali važno je da istaknem takođe da i vi imate iskustva kada je u pitanju državni sistem, jer ste bili deo vladajuće većine od 2006. do 2014. godine i radili ste i na pitanju proporcionalne zastupljenosti Bošnjaka, kao i na pitanju raseljenih i žrtava rata. Znate da kroz tih osam godina nije bilo baš jednostavno moguće brzo i efikasno rešavati ta pitanja. Zato iz tog razloga molim da se ima strpljenja. Kabinet naš, a već ste čuli i drugih ministara i premijera je otvoren za saradnju, za dogovore, za ideje, za zajedničko konstruktivno rešavanje problema. Ja se nadam da populizam će da zaobiđe bar nas manjine, manje brojne narode u ovoj državi i da nam se većinske stranke ne obraćaju populistički u svojim borbama za vlast i za političku nadmoć. Radićemo na korisnim, konstruktivnim, konkretnim stvarima, na zbližavanju naroda. Moja uloga je, pre svega, da politiku pomirenja primenimo u bošnjačkom narodu i između bošnjačkog i srpskog naroda. Ne mogu ja miriti druge narode dok ne rešimo probleme u našoj avliji i našem dvorištu. Ja u pomirenje čvrsto verujem i ne samo u pomirenje između bošnjačkog i srpskog ili srpskog i bošnjačkog naroda. Ja duboko verujem, nek mi se zameri ko god, zameraju mi iz mog naroda, ja duboko verujem u blisko prijateljstvo između bošnjačkog i srpskog naroda i željno iščekujem da to ostvarimo. Hvala. 

ANA BRNABIĆ: Hvala. Reč ima ministar Maja Popović. 

MAJA POPOVIĆ: Hvala, predsednice. Ja sam htela samo da dopunim izlaganje predsednika Vlade, u smislu izbora sudija i tužilaca. To je izuzetno bitna tema i hvala i vama na tom pitanju. Želim da kažem da je Vlada Republike Srbije duboko posvećena toj temi, naravno, i Ministarstvo pravde nakon izmena seta pravosudnih zakona, pristupilo se izradi podzakonskih akata i u Pravilniku o postupku za izbor sudija i predsednika sudova, što se takođe odnosi i na izbor javnih tužilaca, već u članu 2. postoje sledeće odredbe, radi se o zabrani diskriminacije. Znači, pri predlaganju za izbor sudija i predsednika suda zabranjena je diskriminacija po bilo kom osnovu. Pri predlaganju za izbor sudije, kao i pri izboru sudija, vodi se računa o nacionalnom sastavu stanovništva, odgovarajućoj zastupljenosti pripadnika nacionalnih manjina i poznavanju stručne pravne terminologije na jeziku nacionalne manjine koji je u službenoj upotrebi u tom sudu. Naravno, neophodni su i opšti uslovi za izbor na pravosudne funkcije, kao što su sudska i javnotužilačka, kao što su stručnost, osposobljenost i dostojnost. Hoću da kažem da u prethodnom periodu je veliki broj i tužilaca i sudija bošnjačke nacionalnosti, naravno, i mađarske nacionalne manjine je izabran i mi radimo na tome da taj broj bude još veći. Pozivamo pripadnike i nacionalnih manjina i naravno i Srbe zato što je sve teže naći kadrove, imajući u vidu da mladi ljudi sve se teže opredeljuju za izuzetno teška zanimanja koja su uvek bila jako cenjena. Međutim, mladi ljudi se više sada opredeljuju za privatni sektor i to je nešto na čemu ćemo mi u budućnosti morati da radimo, da privučemo mlade, da se ponovo u velikom broju prijavljuju za ove pravosudne funkcije. Kao što znate, svemu tome prethodi pripravnički staž, nakon toga stručno-saradnički staž i dug je put do izbora na ove pravosudne funkcije, ali Vlada Republike Srbije će u narednom periodu raditi na poboljšanju uslova za zaposlene u pravosuđu, kao i za izbore za ove funkcije. Naravno, plate rastu kao i svima drugima u javnom sektoru i učinićemo sve da ponovo ovo zanimanje bude atraktivno. Hvala puno. 

ANA BRNABIĆ: Hvala. Ministar Tomislav Žigmanov ima reč. 

TOMISLAV ŽIGMANOV: Zahvaljujem. Gospodine Škrijelj, hvala na temi o odgovarajućoj zastupljenosti pripadnika nacionalnih manjina u javnoj upravi. Tema je prepoznata i u resornom Ministarstvu za ljudska i manjinska prava i društveni dijalog, na čijem sam čelu. Ne bih ponavljao, držim suvišne, opšte ocene koje su izneli premijer i ministri koji su govorili pre mene o posvećenom radu na tome da se manjinska prava pripadnika manjinskih zajednica dosledno i u celosti sprovedu. Samo ću dodati da je pitanje odgovarajuće zastupljenosti pripadnika nacionalnih zajednica nacionalnih manjina u javnom sektoru ustavno načelo, vrednost, član 77. nedvosmisleno govori o tome. Mi smo Vlada koja je posvećena doslednoj primeni normativnog okvira i u tom smislu nastojimo obezbediti sve pretpostavke kada je u pitanju primena ovog načela. Veliki izazov u ovom području jeste što imamo slabosti kada su u pitanju etno-senzitivne statistike. Toga smo, takođe, svesni. Ne mirimo se sa istim, nego smo pokrenuli čitav niz aktivnosti kako bi taj deo praćenja, te elemente u praćenju, te podatke u praćenju stanja među zaposlenima u javnom sektoru načinili kako bi imali racionalnu i tačnu sliku o broju zaposlenih po kriterijumu pripadnosti nacionalnim zajednicama. Ta statistika do sada ne postoji kada je u pitanju čitava uprava. Najviše je odmaka ili ostvareno na tom planu u pokrajinskoj administraciji, u njihovom Sektoru za ljudske resurse postoji mehanizam na koji način se prikupljaju ovi podaci. Tu je izazov na koji način pomiriti dva načela. Jedno je ustavno načelo da se vi o nacionalnoj pripadnosti ne morate nigde javno izjasniti, tj. da je to privatna vaša stvar i drugog načela ustavnog, da se obezbedi odgovarajuća zastupljenost. Imali smo nekoliko sastanaka sa predstavnicima Službe za upravljanje kadrovima Vlade Republike Srbije sa Republičkim zavodom za statistiku, kako bi odredili mere, korake na koji način pristupiti prikupljanju podataka kada je u pitanju nacionalna struktura. Postoje s vremena na vreme vrlo jasni i mi tim ukazima verujemo, kada su u pitanju pritužbe da u pojedinim konkursima izostaje odgovarajući broj pripadnika pojedinih nacionalnih zajednica, ali ono što isto tako treba biti svestan, dok ne budemo imali celovitu, tačnu sliku o broju, da izbegavamo manipulacije, instrumentalno korišćenje i da vidimo na koji način da energiju koju imamo upravo usmerimo ka tome da se ne samo kroz apele, nego kroz konkurse koji se raspisuju, pitanje srazmerne zastupljenosti institucionalno kroz mere pozitivne diskriminacije, afirmativne mere postavlja. Koleginica Popović je već rekla kako se to radi kada je u pitanju Ministarstvo pravde u Sektoru tužilaštva i sudstva. Kolega Đurić je govorio da postoji svest i potreba da će se izraditi akcioni plan kad su u pitanju spoljni poslovi, a verujem da relativno brzo možemo imati i sliku stanja kada su u pitanju prikupljanja podataka o nacionalnoj strukturi zaposlenih u javnoj upravi. Zahvaljujem. 

ANA BRNABIĆ: Hvala. Reč ima ministar Adrijana Mesarović. 

ADRIJANA MESAROVIĆ: Poštovani poslanici, poštovani predsedniče Vlade, predsednice Skupštine, kolege ministri, imajući u vidu da govorimo i o razvoju Tutina, Sjenice i drugih opština i gradova, javila sam se za reč da pomenem i projekat koji će biti naredne godine realizovan kada je u pitanju realizacija infrastrukturnih projekata u pogledu podizanja kapaciteta industrijskih zona i u pogledu podizanja kapaciteta turističkih potencijala u funkciji podizanja privredne aktivnosti ispred Ministarstva privrede. Mi smo u kontaktu sa rukovodstvom Tutina i razmatramo realizaciju projekta pod nazivom „Nastavak izgradnje saobraćajnice duž šetališta Vidrenjak do izletišta Promuklica, u cilju razvijanja turističkog potencijala opštine Tutin“. U pitanju je četvrta faza ukupne vrednosti 73.863.000 dinara, a od toga se razmatra da učešće ministarstva bude u ukupnom iznosu od 61.552.000, dok bi PDV finansirao Tutin. Kada je u pitanju podizanje privredne aktivnosti, ja bih iskoristila priliku i pozvala mali sektor iz ovih opština i gradova da uzme učešće u svim pozivima koje je Ministarstvo privrede u nekoliko prethodnih dana i koje će u narednim danima objaviti. U pitanju je set od osam programa koji je orijentisan u potpunosti ka malom sektoru i ka preduzetnicima. Iskoristila bih priliku, pored poziva ka njima da uzmu učešće i apliciraju, obzirom da je u pitanju poseban set programa koji smo raspisali sa procentom bespovratnih sredstava daleko višim u odnosu na sve prethodne godine, mahom je to učešće bespovratnih sredstava između 50 do 100% čak bespovratnih sredstava. Iskoristila bih priliku i da navedem nekoliko programa za koje svakako pozivam i privredna društva, kada je u pitanju mikro, mali i srednji sektor, odnosno registrovana preduzeća i preduzetnici, da se jave na ove programe i da na taj način kao država dodatno doprinesemo razvoju privredne aktivnosti u tom delu naše zemlje. U pitanju su programi podrške ka malim preduzećima za nabavku opreme. Taj program se realizuje u saradnji sa poslovnim bankama. Negde do sredine naredne nedelje će taj program biti raspisan. On je negde najznačajniji, pošto će biti obezbeđeno čak 50% bespovratnih sredstava u svakoj pojedinačnoj aplikaciji. Program „Razvojna šansa“, a u pitanju je linija za prerađivačku industriju sa takođe 50% učešća bespovratnih sredstava države i očekujemo da će se ovde javiti značajan broj privrednih društava. Podsticaj razvoja prerađivačkih kapaciteta u oblasti lova, ribarstva, proizvodnje vina, piva i jakih alkoholnih pića sa 160 miliona dinara bespovratnih sredstava. Po prvi put smo razvili program podrške razvoju starih i umetničkih zanata i poslova domaće radinosti sa obezbeđenih 100% bespovratnih sredstava. Zatim, program podsticanja razvoja preduzetništva kroz finansijsku podršku za preduzetništvo žena i žena samohranih roditelja. Ovaj program će se realizovati u saradnji sa Fondom za razvoj. Zatim, program podsticanja razvoja preduzetništva kroz finansijsku podršku za početnike u poslovanju i mlade sa 30 za start apove, odnosno 40% za mlade bespovratnih sredstava. Po prvi put smo razvili i program koji se tiče podsticanja podrške, odnosno davanja podrške jačanju kapaciteta poslodavaca uključenih u dualno obrazovanje. Želeli smo da na ovaj način dodatno finansijski motivišemo mentore koji obučavaju našu decu, naše studente, đake i u tom smislu da i njih finansijski nagradimo za aktivno učešće u procesu dualnog obrazovanja. Tu je i novi program koji se realizuje u saradnji sa Ministarstvom za brigu o porodici i demografiju koji se tiče programa podrške za razvoj preduzetništva žena na selu. U okviru ovih programa biće realizovano ukupno četiri milijarde dinara. Od toga su dve milijarde dinara bespovratnih sredstava, dodatno do kraja godine ćemo realizovati program u saradnji sa Evropskom investicionom bankom u visini od 100 miliona dinara koji će se odnositi na podršku privrednim društvima pod daleko povoljnijim uslovima u odnosu na uslove komercijalnih banaka u visini od 100 miliona evra koji će biti podrška za trajna obrtna sredstva, kao i program za Zelenu agendu uz pomoć koje će naša privredna društva moći da realizuju projekte iz okvira Zelene agende u visini od 200 miliona evra. Dodatno ćemo u ovoj godini razviti i dodatne programe sa Agencijom za finansiranje izvoza, koji će podstaknuti i podići aktivnost koja se tiče izvozno orijentisanih preduzeća. Hvala. 

ANA BRNABIĆ: Reč ima ministar Tončev. 

NOVICA TONČEV: Poštovana predsednice Skupštine, poštovani predsedniče Vlade, kolege ministri, narodni poslanici, s obzirom da poslanik koji je postavio pitanje dolazi iz nerazvijene opštine, a ja sam zadužen za razvoj nedovoljno razvijenih opština, a mogu da kažem da je predsednik vaše partije vodio ovo ministarstvo u vreme kada sam ja bio predsednik opštine, tako da smo imali dobru saradnju. Mogu da kažem da u okviru ove 44 opštine ima dosta opština u kojima žive nacionalne manjine, kao što su Tutin, Sjenica, Bosilegrad, Preševo, Bujanovac i mogu da vam kažem da sve opštine dobijaju podjednako sredstava. Opština Tutin je za sve četiri godine dobila četiri velika projekta, i to 2021. godine nabavka specijalnog vozila od sedam miliona, u 2022. godini osam miliona dinar, u 2023. godini sedam miliona i sad u ovoj godini je pomogla projekat „Čistiji i lepši Tutin“ u vrednosti od sedam miliona dinara. Ovo ministarstvo i Vlada Srbije će da nastavi da pomaže nerazvijene opštine bez obzira da li u njima žive nacionalne manjine ili samo srpska manjina. Molim vas da konkurišete i da radite projekte kako bi mogli da pomognemo. Hvala. 

ANA BRNABIĆ: Hvala. Reč ima ministar Aleksandar Martinović. 

ALEKSANDAR MARTINOVIĆ: Dame i gospodo narodni poslanici, mislim da jedan deo opozicije vrlo jasno pokazuje koliko poštuje pripadnike nacionalnih manjina, verbalno ih izuzetno poštuju, ali u praksi, kao što vidite, prilično su nervozni kada vam članovi Vlade Republike Srbije, vama kao pripadniku bošnjačke manjine, bošnjačkog naroda, odgovaraju ne bi li ste imali što više informacija koje su vam kao narodnom poslaniku bitne. Ono što želim da vam kažem, ali pre svega da vam se zahvalim na tome što ste postavili poslaničko pitanje, kad god dođe jul mesec vi Bošnjaci se setite Srebrenice, sa pravom, mi Srbi se setimo Bratunca i okoline, sa pravom. Tugujemo svako za svojim žrtvama i u toj opštoj tuzi i bolu vrlo često smo skloni da budemo grubi i oštri jedni prema drugima, da izgovaramo teške reči misleći da time činimo dobro sopstvenom narodu. Dopustite i nemojte da se ljutite na mene ako kažem nešto sa čim se vi ne slažete, ali mislim da bi bilo korektno, kada već govorite o tako važnoj temi kao što su odnosi između Srba i Bošnjaka, da se malo podsetimo kako su zapravo počele nevolje između naša dva naroda početkom 90-ih godina. Verujem da vi imate o tome malo drugačije mišljenje nego ja, ali dopustićete mi da iznesem svoje mišljenje, a biću vrlo spreman da saslušam i vaše. Želim da vas podsetim na nešto, vi ste mlad čovek, ja sam malo stariji od vas i sećam se tog vremena i čitao sam dosta o tome, 1991. godine, pored Stranke demokratske akcije Bosne i Hercegovine, postojala je jedna stranka, tako je, Muslimansko bošnjačka organizacija koju su vodili Adil Zulfikarpašić i akademik Muhamed Filipović. Ta dvojica muslimana, tad je bio u opticaju termin Musliman, od 1993. godine vi se nazivate Bošnjacima i mi to poštujemo, 1991. godine Zulfikarpašić i Filipović su bili u poseti kod Slobodana Miloševića na jednom vrlo važnom političkom sastanku. Slobodan Milošević je ponudio. 

SLAVICA RADOVANOVIĆ: Ajde, ne kradi nam vreme. 

ALEKSANDAR MARTINOVIĆ: Ne znam zašto ste nervozni. Govorim o jednoj veoma važnoj temi, o odnosima između Srba i Bošnjaka. 

SLAVICA RADOVANOVIĆ: Vi ste ministar poljoprivrede.

ALEKSANDAR MARTINOVIĆ: A doći ćemo i do poljoprivrede. Dovoljno sam dugo proveo godina u ovom parlamentu da biste trebali da znate da mene ne možete baš tako lako da isprovocirate. Tako da, vi slobodno nastavite da radite svoj posao, a ja ću svoj. Dakle, 1991. godine postignut je dogovor između muslimansko-bošnjačke organizacije i rukovodstva Republike Srbije da Bosna i Hercegovina ostanu u sastavu Jugoslavije. Milošević je čak ponudio i određene benefite za Muslimane u BiH, i to je prihvaćeno i to je dogovoreno. Jedan od benefita je bio i taj da muslimanski, odnosno bošnjački mladići mogu da služe JNA u opštinama i gradovima isključivo na teritoriji BiH. Dakle, da ne moraju da idu u Srbiju, Crnu Goru ili u Makedoniju. Govorim o vremenu kada su se Slovenija i Hrvatska već otcepile, nelegalno i protivustavno, od Jugoslavije. Te 1991. godine, koliko se sećam, taj plan je prihvatio i Alija Izetbegović. I da je taj plan realizovan, odnosno da je taj dogovor realizovan iz 1991. godine, verovatno ne bi bilo građanskog rata u BiH, ne bi bilo ni Sarajeva, ne bi bilo ni Srebrenice, ne bi bilo ni Prijedora, ne bi bilo ni Bratunca, ne bi bilo ni mnogih drugih stratišta i za srpski i za bošnjački narod. Međutim, u jednom trenutku, političko rukovodstvo Muslimana, odnosno Bošnjaka u BiH, povelo se za politikom zvaničnog Zagreba, odnosno za politikom tadašnjeg hrvatskog predsednika Franje Tuđmana, da je za BiH, odnosno da je za Bošnjake. Ja sam član Vlade. Pročitajte malo Ustav Republike Srbije. Dakle, ministar je član Vlade, a Vlada Republike Srbije je organ koji kreira politiku Republike Srbije. 

JELENA MILOŠEVIĆ: O čemu vi pričate?

ALEKSANDAR MARTINOVIĆ: Dakle, u jednom trenutku Alija Izetbegović se okrenuo politici zvaničnog Zagreba, koji je smatrao da je bolje rešenje da se BiH izdvoji iz Jugoslavije i da postane nezavisna država. Dana 29. februara i 1. marta 1992. godine održan je referendum o nezavisnosti BiH, na koji su izašli isključivo Muslimani i Hrvati. Srbi su taj referendum bojkotovali. Zaista pokazujete veliko poštovanje prema bošnjačkom narodu, vi koji lijete suze za postradalim Bošnjacima u Srebrenici, vi koji kažete da smo mi Srbi genocidan narod, vi koji kažete da ne žalimo dovoljno Bošnjake koji su streljani u Srebrenici. Evo, sada pokazujete na delu koliko ste licemerni, koliko vam nije stalo ni do Srba, ni do Bošnjaka, niti do bilo čega, sem do toga da u Narodnoj skupštini izazivate haos i da pokazujete koliko ste nekulturni, koliko ste nevaspitani i koliko nemate strpljenja da saslušate ljude koji govore u Narodnoj skupštini. Doneta je ta odluka o nezavisnosti BiH. Neki među Bošnjacima su pomislili da je time sve rešeno, da je zvanični Zagreb iskren prema njima, da zaista želi suverenu, nezavisnu i celovitu BiH. I šta se onda desilo? Već u jesen 1992. godine započeo je krvavi rat između hrvatske vojske, dakle, vojske Republike Hrvatske i Hrvatskog vijeća obrane, na jednoj strani i armije Bosne i Hercegovine, na drugoj strani. Taj rat je trajao sve do marta 1994. godine, kada je dogovoren Vašingtonski sporazum, kojim je okončan rat između Hrvata i Bošnjaka u BiH. 

ANA BRNABIĆ: Ministre, ja vas molim da polako privodimo kraju i odgovorimo na pitanje. 

ALEKSANDAR MARTINOVIĆ: Hoću da vam kažem moje mišljenje. Bilo bi dobro da mi Srbi mislimo svojom glavom, ali i da vi, Bošnjaci, mislite svojom glavom. Isto tako, ono što vrlo često ističe Aleksandar Vučić, predsednik Republike Srbije, da se mi Srbi nekad stavimo u cipele Bošnjaka, a da se vi Bošnjaci nekada stavite u cipele Srba. Mislim da bismo se bolje razumeli, mislim da bismo imali više razumevanja jedni za druge i mislim da bismo lakše iskoračili iz tih okova prošlosti, hrabro iskoračili u budućnost i shvatili da ni vi Bošnjaci ni mi Srbi ne možemo da odemo na neke druge meridijane i na neke druge krajeve sveta, nego da smo prosto osuđeni da živimo jedni pored drugih i jedni sa drugima. Što se tiče kolega iz opozicije koji konstantno dobacuju i koji me konstantno podsećaju da sam ja ministar poljoprivrede, želim da kažem i za vas, a i za njih koji dobacuju i koji time pokazuju koliko vas poštuju i koliko poštuju sve Bošnjake i u Srbiji i u Bosni i Hercegovini, želim da vam kažem da zahvaljujući vrednim i složnim i Srbima i Bošnjacima u Zlatiborskom i u Raškom upravnom okrugu, dakle u onom delu Srbije koji vi Bošnjaci nazivate Sandžakom, a mi ga nazivamo Zlatiborskim i Raškim okrugom, mi beležimo jedan rezultat koji možda za ove koji dobacuju i nije toliko bitan, ali ja mislim da jeste. Radi se o tome da Srbija, nažalost, već decenijama beleži pad broja grla i kada su u pitanju goveda, i kada su u pitanju svinje, i kada je u pitanju živina, međutim, ne beležimo pad kada je u pitanju broj grla ovaca. Vidite koliko im je to smešno. Vidite koliko im je to smešno i koliko oni ništa ne razumeju. Vidite koliko oni ništa ne razumeju. Njima je smešno kada ja kažem, kao ministar poljoprivrede, da zahvaljujući vrednim i složnim Srbima i Bošnjacima u Sandžaku, odnosno u Zlatiborskom i Raškom okrugu beležimo rast broja grla ovaca, beležimo veću proizvodnju ovčjeg mesa, ovčjeg sira, mleka i proizvoda od ovčjeg mleka. Vama koji se smejete. 

ALEKSANDAR JOVANOVIĆ: Ovo je leksilijum. Mogu li da vam dam lekić?

ALEKSANDAR MARTINOVIĆ: Meni ne treba lekić, vrlo sam smiren. Gospodine narodni poslaniče, ovo što govorim i te kako ima smisla, pustite ove što dobacuju. Imao sam tu čast i privilegiju da budem u delegaciji koju je predvodio predsednik Republike, Aleksandar Vučić. Vratili smo se pre nekoliko dana iz posete Ujedinjenoj Arapskoj Republici Egipat. Potpisali smo nekoliko veoma važnih bilateralnih međudržavnih sporazuma između Republike Srbije i Ujedinjene Arapske Republike Egipat. Mislim da je jedan od najvažnijih sporazuma Sporazum o slobodnoj trgovini. To znači da će Republika Srbija, da će naši poljoprivredni proizvođači, da će naše kompanije moći da izvoze na veliko egipatsko tržište, na tržište od 110 miliona stanovnika sa carinskom stopom od 0%, dakle bez carine, apsolutno sve poljoprivredne proizvode koje proizvedemo ovde u Republici Srbiji, uključujući i proizvode, budući da je Egipat muslimanska zemlja, zato to i naglašavam, oni to ne razumeju pa se zato smeju, ali oni inače ništa ne razumeju, pa im je sve smešno… Smeju se oni koji ne razumeju, oni koji razumeju mislim da nemaju razloga da se smeju, mislim da imaju razloga da budu radosni. Dakle, moći ćemo u Egipat, kao veliku muslimansku zemlju od 110 miliona stanovnika, da izvozimo bez carine, između ostalog, i goveđe i ovčje meso, da izvozimo sir, mleko i mlečne proizvode, što mislim da je veoma važno za odnose između Republike Srbije i Ujedinjene Arapske Republike Egipat, ali mislim da je veoma važno i za vaš kraj, dakle, i za ljude koji žive u Novom Pazaru, u Sjenici, u Prijepolju, u Priboju, u Raškoj. Da to bude jedan veliki podsticaj da proizvodimo što više goveđeg, ovčjeg mesa, mleka i mlečnih proizvoda, jer to sve mi, kao Srbija, kao građani Srbije, nakon potpisivanja ovog Sporazuma o slobodnoj trgovini možemo bez carina, a do sad su carine bile 40% i praktično je to tržište bilo zatvoreno za srpsku privredu, pa i za srpsku poljoprivredu. Od sada ćemo moći da sve naše poljoprivredne proizvode, uključujući i one koji dolaze iz vašeg kraja, koje zajednički prave i Srbi i Bošnjaci, moći ćemo, dakle, bez carina da izvozimo u jednu veliku i prijateljsku zemlju kao što je Ujedinjena Arapska Republika Egipat. Želim da se zahvalim ovom prilikom predsedniku Republike Aleksandru Vučiću, koji je praktično otvorio vrata i srpskim privrednicima za to veliko tržište, jer smo poslednjeg dana boravka u Egiptu imali prilike da prisustvujemo jednoj impozantnoj manifestaciji, to je Srpsko-egipatski poslovni forum. Bili su najveći egipatski i najveći srpski privrednici, uključujući i one koji se bave agro biznisom. Zaključeni su veoma važni ugovori, zaključena su veoma važna partnerstva. Mislim da je to velika razvojna šansa za srpsku privredu uopšte, ali i za srpsku poljoprivredu. Slobodno poručite, kad se vratite u vaš kraj, da složan i vredan rad Srba i Bošnjaka i te kako može da donese dobre plodove i dobre rezultate, između ostalog i zahvaljujući činjenici da nakon potpisivanja Sporazuma o slobodnoj trgovini između Srbije i Egipta sve ono što vredne ruke i srpske i bošnjačke proizvedu u vašem kraju moći će bez carina da se izvozi na to veliko tržište od 110 miliona stanovnika. 

ANA BRNABIĆ: Reč ima narodni poslanik Ahmedin Škrijelj. Izvolite. 

AHMEDIN ŠKRIJELJ: U najboljoj želji da postavim pitanje od krucijalnog značaja za narod kome pripadam o ostvarivanju Ustavom garantovanih prava, počevši od predsednika Vlade pa do ministra Zukorlića, vi se svi šegačite sa tim, sram vas bilo. Sram vas bilo. Vi ni na jedno pitanje koje sam vam postavio niste dali odgovor. Jel to kako vidite Bošnjake? Sram vas bilo? Od Zukorlića do vas, sram vas bilo. 

ANA BRNABIĆ: Ministar Usame Zukorlić, izvolite. 

USAME ZUKORLIĆ: Zamolio bih gospodina Škrijelja da ne koristi ružne reči kada nam se obraća. Mi nemamo čega da se sramimo, već se ponosimo na prilici da radimo na konkretnim, korisnim pitanjima za narod pomoću mehanizama vlasti ove države. Ne znam čime bi trebalo da se sramim od svega o čemu sam pričao? Ne znam čime bi trebao da se sramim od svega o čemu sam pričao. Pričao sam sve važne, korisne i konkretne stvari, kako za naš bošnjački narod, tako i za državu Srbiju. Zato vas molim, da se dostojanstveno, i onako kako priliči bošnjačkoj kulturi, običajima i vaspitanju našeg naroda se ponašate u ovoj Skupštini i da nam ne brukate narod. 

ANA BRNABIĆ: Hvala vam. Ministar Aleksandar Vulin. 

ALEKSANDAR VULIN: Prvo da podsetimo zbog javnosti zašto postoje ovakva pravila kada su u pitanju odgovori narodnih poslanika, odnosno pitanja narodnih poslanika. Prvo pitaju oni koji imaju najmanje poslanika u parlamentu, da bi i oni mogli da govore, da bi i oni bili uvaženi, a ne samo oni koji imaju najviše poslanika, koji inače, troše najviše vremena i koji inače, mogu da iznesu svaku temu. Zato, po pravilima koja su doneta davno pre nego što je ova skupštinska većina mogla da odlučuje o Poslovniku, je doneto pravilo da pitanja postavljaju narodni poslanici redom, obrnutim redosledom u skladu sa svojom veličinom, odnosno brojem poslanika koje imaju u parlamentu. Vama je čitava Vlada, gospodine Škrijelj, ne došla na noge, sa velikim poštovanjem, se odnosila prema vašem pitanju. Ja vas razumem da se vi sada osećate pritisnuti i da se osećate pod pritiskom od svih ovih ljudi koji oko vas aplaudiraju, dobacuju, galame, koji vam ne daju da dobijete odgovore. Nemojte se ljutiti, nemojte se ljutiti na odgovor ako vam se ne sviđa odgovor. Ja bih vam odgovorio možda i drugačije. Ja bih vam odgovorio možda i drugačije, ali nemojte dozvoliti da ovako važan institut po kome oni koji imaju najmanje poslanika imaju prava da iskoriste vreme, kao i oni koji imaju najviše poslanika da bude deo dnevno političke borbe ili nekakve nervoze u našim redovima, redovima našeg parlamenta. Ovi ljudi su želeli da vam odgovore najbolje što su mogli. Izvinite, ovo je jedna od naših prvih prilika da razgovaramo sa vama. Neki od kolega su po prvi put ministri. Želeli su da vam pokažu koliko im je stalo. Želeli su da pokažu šta su uradili. Svako od ovih ministara je želeo da pokaže šta su na prostoru koji vi doživljavate kao svoje, kao najvažnije, i što jeste u pravu svakako, svakom je dom najvažniji tamo gde je rođen, tamo gde živi, naravno da je najbitni. Svi ovi ljudi su želeli da vam pokažu šta su oni uradili da se na prostoru koji vi doživljavate kao sebi najvažniji živi bolje, i ostane i da se vrati, a vi nam na to odgovarate sa rečima koje su više nego neprimerene. Nemojte da dopustite da se ovako važan institut izgubi. Nemojte. Poštovanje koje se danas ovde vama ukazuje može biti poštovanje i vama, ili vi ga doživite kako hoćete, ali na prvom mestu prema Bošnjacima, mi odgovaramo vašim biračima. O vama možemo da mislimo i ovako i onako. Znate, šef vaše stranke, sedeo je sa mnom, mislim u dve vlade, bio je u jednoj, jel, hvala na ispravci, bio je jedan od najboljih ministara. Tolika ljubav prema Srbiji je bila retko zabeležena. Njegovo poštovanje prema Srbiji, njegov odnos prema grbu, prema zastavi, njegov odnos prema pravilima koja su važila u Vladi, je bio fantastičan. Prosto ne znam šta se desilo kada nije više u Vladi, odakle tolika negativna energija. Meni je iskreno žao zbog toga. Govorim o svom kolegi koji je delio klupu sa mnom. Dakle, ja mogu da poštujem ili ne poštujem vas, vašeg predsednika, političku partiju, ali ljude koji su glasali za vas, ja apsolutno poštujem, i svi ovi ljudi koji su ovde govorili, govorili su jer vas poštuju, jer poštuju vaše birače. Jeste pitanje ravnomerne zastupljenosti. Znate, pozitivna diskriminacija, pa, i to je diskriminacija, priznaćete, ali postoje, naravno to je i urađeno, planski sa namerom, urađeno je, da bi se manjinske zajednice osećale izjednačene sa većinskom, da bi mogle da dobiju sve što je potrebno, da bi mogli nesmetano da upražnjavaju sve ono što im je Ustavom i zakonom zagarantovano. Postoji tu i drugi problem, a to su određene specifične službe u kojima pozitivna diskriminacija može da bude vrlo opasna, skoro nemoguća. Znate, vi na prvom mestu u nekim službama morate da vodite računa o fizičkoj pripremljenosti, o znanjima specifičnim itd. Tu ne može da bude podele na Srbe i Bošnjake, tu ne može. Znate, kad vam dođe vatrogasac, on mora da zadovolji stravično rigorozne kriterijume, na samo vatrogasac, policajac, i mnogi drugi. Kakve to veze ima da li je Bošnjak ili je Srbin. Podsetiću vas da je na čelu policijske uprave za Novi Pazar Bošnjak. Kakve bi to veze imalo da je Srbin ili Bošnjak. Ne, on je dobar policajac, tamo je zato što se bori protiv kriminala i verujemo da će se na najbolji način boriti protiv kriminala. Slično je i sa predstavnicima BIA, gde takođe postoji značajan broj pripadnika bošnjačke nacionalnosti. Dakle, to su bitne stvari, ali moramo reći ovde, dakle, ne možete apriori primeniti pozitivnu diskriminaciju na sve. Jednostavno, nije moguće. Ponosan sam što imamo generala bošnjačke nacije, ali on je izvanredan vojnik, odličan vojnik koji je ispekao svoju karijeru, čitav život je proveo u vojsci. Dakle, ali ne mislim da je on postao general zato što je Bošnjak, niti treba da postane general zato što je Bošnjak, ili zato što je Srbin. Dakle, postoje neke stvari gde ne možemo, ne bi trebalo, možemo sve, ali ne bi trebalo primenjivati pozitivnu diskriminaciju, jer i pozitivna diskriminacija je diskriminacija. Znate, sutra da vam dođe neko ko je nestručan, pa, nećete se obradovati što je vaše vere i nacije, nego ćete se buniti da čoveka, zato što nije uradio svoj posao za koji je plaćen i koji je trebao da uradi. Molim vas, nemojte da dozvolite da se ova nervoza prenosi na vas. Ovo je oznaka velikog poštovanja prema vam, pa svi ovi ljudi ovde, čitava Vlada želi da vam iskaže svoje poštovanje, nemojte dozvoliti da vas neko navede da pomislite bilo šta drugačije. Hvala vam. 

ANA BRNABIĆ: Hvala vama, ne temeljnim odgovorima. Reč ima narodni poslanik Života Starčević. 

ŽIVOTA STARČEVIĆ: Poštovana predsednice Narodne skupštine Republike Srbije, poštovani predsedniče Vlade Republike Srbije, poštovani ministri u Vladi Republike Srbije, dame i gospodo narodni poslanici, ja ću u ovom prvom delu postaviti dva pitanja, pre svega predsedniku Vlade i pojedinim resornim ministrima, a u drugom delu ću i ministarki prosvete. Naime, ministar Martinović mi je dao šlagvort za prvo pitanje. Sredinom ovog meseca kao što znate, predsednik Srbije, Aleksandar Vučić bio je u poseti arapskoj Republici Egipat i tamo je potpisan, pomenuo je ministar Martinović, sporazum o slobodnoj trgovini. Mi iz JS smatramo da je taj sporazum, prvo snažno podržavamo taj sporazum, a i smatramo da je taj sporazum veoma važan za obe države. Uostalom, predsednik JS Dragan Marković Palma je i predsednik poslaničke grupe prijateljstva Egipat-Srbija, a i pre osam godina je uspostavio jako dobre poslovne i političke kontakte u Egiptu, a pre šest godina osnovan je i Privredni savet Srbija-Egipat, čiji je on predsednik. Sporazum je pre svega velika šansa i o tome je malo govorio ministar Martinović, za našu poljoprivredu jer je Egipat država sa 111 miliona stanovnika i veliki je uvoznik poljoprivrednih proizvoda, ali nije samo šansa za poljoprivredne proizvode već i za IT sektor, za farmaceutsku industriju, pa verovali ili ne, čak i za visoko obrazovanje, a to ću kasnije da obrazložim. Moje pitanje za vas, predsedniče Vlade, ali i za ministra poljoprivrede, pa i za ministra saobraćaja, jer se govorilo o otvaranju novih avio linija prema Kairu i drugim destinacijama u Egiptu, Aleksandrija, ako se ne varam, jeste – da li se krenulo sa realizacijom akcionih planova vezanih za to da se iskoristi na najbolji način ovaj sporazum kako bi povećali bilateralnu saradnju koja trenutno iznosi 100 miliona dolara, a ja sam siguran da može biti višestruko veća ta robna razmena. Koje su procene benefita od ovog sporazuma i šta sve sporazum obuhvata? I, da li i kada će se krenuti sa novim avio linijama iz Beograda za Kairo, Aleksandriju i tako dalje? Drugo pitanje u ovom delu je vezano za opet postavljam vama i ministru poljoprivrede – vi ste 15. jula održali sastanak sa predstavnicima sedam poljoprivrednih udruženja, prema informacijama koje sam našao na sajtu Vlade, postignut je dogovor o tome da Ministarstvo poljoprivrede, šumarstva i vodoprivrede a u cilju rešavanja zahteva koje su izneli predstavnici udruženja u najkraćem roku predloži izmene i dopune Zakona o podsticajima u poljoprivredi i ruralnom razvoju, tako da najkasnije do sredine oktobra taj zakon, te izmene i dopune zakona budu izmenjene. Poljoprivredni proizvođači iz Jagodine. 

ANA BRNABIĆ: Poslaniče samo, prošlo je vreme. 

ŽIVOTA STARČEVIĆ: Završavam za, bukvalno rečenica do kraja. Poljoprivredni proizvođači iz Jagodine su me pitali, pošto nažalost to važno pitanje nije dobilo adekvatnu pažnju naših medija – šta podrazumeva taj dogovor i šta podrazumevaju najavljene izmene i dopune Zakona o podsticajima u poljoprivredi i koji su benefiti za poljoprivredne proizvođače od izmene i dopune tog zakona? Hvala. 

ANA BRNABIĆ: Hvala vam. Reč ima predsednik Vlade Miloš Vučević. 

MILOŠ VUČEVIĆ: Hvala lepo, gospodine Starčeviću na pitanjima. Što se tiče saradnje sa Arapskom republikom Egipat, mislim da ona može da bude u više sektora i veoma korisna za nas, pričam o najvećoj mediteranskoj državi, zemlji koja ima snažan uticaj i u Afričkom kontinetnu, ili na afričkom kontinentu, svakako arapskom svetu, tako da njen značaj prevazilazi ili jeste značaj, ne samo značaj jedne regionalne sile nego ozbiljnog i svetskog igrača. Verujem da sporazum koji je potpisan skoro u Kairu, prilikom posete predsednika Vučića, predsedniku Sisiju, i Egipatskoj vladi, je dobra osnova, podloga i podstrek za našu privredu da iskoristi ovu političku platformu,odnosno političko pravni sporazum i ambijent gde postoje saglasje između naših država, naših dveju država da se uspostave još tesnije, ekonomski, ali i politički odnos. Nama to pred nas postavlja čitav niz izazova, govorim o našim kapacitetima i da naši ljudi budu spremni da mogu da odgovore na zahteve jednog velikog tržišta, mi često podcenjujemo pa i juče i prekjuče smo u raspravama u ovom domu čuli da se nekako podrugljivo odnosimo prema državama sa Afričkog, Azijskog i Latinoameričkih kontinenata, da te države koje su, rekao bih, deo slobodarskog sveta, olako svrstavamo u neki svet koji je nerazvijen ili ne zaslužuje i ne zavređuje pažnju, ali mislim da i te kako zavređuju. Egipat ima ogroman ekonomski potencijal. Kada na to dodamo, na žalost bratoubilački rat u Ukrajini i činjenicu da je ugroženo snabdevanje kukuruzom, pšenicom i drugim poljopirvrednim semenskim robama i sa tog područja, govorim o državama koje imaju ogromne zasade ratarske kulture, onda shvatamo, a ponavljam, govorim o najvećoj mediteranskoj državi, što jeste Egipat, i tu vidimo šansu i to jeste šansa za našu poljoprivredu, ne samo za poljoprivredu, već se priča o saradnji o svim sektorima, od poljoprivrede pa do IT. Ministarstvo odbrane i te kako ima vrlo intenzivnu saradnju sa Ministarstvom odbrane Egipat, i mislim da možemo da razmenjujemo iskustva, i da razgovaramo u kontekstu i zajedničke proizvodnje i prenosa tehnologija, traženja zajedničkih interesa, ako se Srbija odluči da kupi rafale od Francuske, mislim da je tu tek značajna saradnja sa ratnim vazduhoplovstvom Egipta, koji već ima rafale u svoje flote, ima veliko iskustvo, ne samo u smislu pilotiranja, upravljanja tim letelicama, nego govorim i o nečemu što toliko za javnost nije toliko interesantno, ali je za državu veliki izazov i jeste u pitanju održavanje istih i instruktažu pilota. Egipćani su više puta i skoro nam je bio u poseti maršal, komandant ratnog vazduhoplovstva kod ministra Gašića, ali i ja sam imao zadovoljstvo da ga primim, pričao je upravo o tom segmentu, iskustvu njihovog ratnog vazduhoplovstva sa rafalima i interantno je, imaju migove 29, tako da nešto što može da bude komplementarno sa našom vojskom, odnosno sa potencijalima koje Vojska Srbije ima. Sastanak sa poljoprivrednicima sa sedam udruženja, jedan težak sastanak, ali otvoren, očekivanja sa jedne strane, ali realnost sa druge. Zadovoljan sam da je pet udruženja prihvatio jedan predlog koji je dogovoren i sa Ministarstvom finansija, poljoprivrede i svi smo zajedno tu nastupali i naravno i u kontaktu sa predsednikom Republike. Predsednica Skupštine je na moju molbu prisustvovala sastanku, ali kao predsednica Vlade i imala vrlo intenzivnu saradnju i tim, ne samo tim udruženjima poljoprivrednika i mogla je da sa primerima dobre prakse i nekim stvarima o kojima je ranije razgovarano pomogne i da dođu do postizanja dogovora. Mislim da smo napravili značajan iskorak za poljoprivrednike, što se tiče ratara, ponuđeno je novih do 17 hiljada dinara regresa za sertifikovano seme po hektaru, zašto to kažem do 17 hiljada dinara, ne znači da je neko platio 17 hiljada dinara, oni moraju naravno da u regresnom zahtevu dokažu, prilože fakture, odnosno račune koliko su platili sertifikovano seme po hektaru koje obrađuju. Da vas podsetim, to sam dobio od ministra Martinovića i od Ane, kada smo se pripremali za taj razgovor 2021. godine, subvencija po hektaru za seme je bilo četiri hiljade dinara. Ovo što ćemo mi da pripremamo i ministar Martinović, ja se nadam u dogovoru sa vama u parlamentu, sa predsednikom parlamenta, negde u septembru da izađemo sa predlogom izmena zakona koji ste vi spomenuli i mi ćemo praktično doći do mogunosti da ratari dobiju subvenciju po hektaru i do 35 hiljada dinara. Govorim o svega tri godine. Ne mislim da je ministru Siniši lako, ministru finansija, lako , da nađe sva ta sredstva, jer imamo očekivanja i od prosvete, i životne sredine i odbrane i privrede i da nekoga ne preskočim, velika ulaganja u polje demografske politike, populacione politike, ali ovo je nešto što smo dogovorili da možemo da podržimo. Što se tiče stočarstva, mi smo izašli sa predlogom da postojećih 40 hiljada po grlu, omgućimo kroz izmene dodatnu subvenciju od 60 hiljada dinara, za junice od 12 do 24 meseca, sa obavezom da budu gazdinstvo, odnosno kod tog domaćina, najmanje tri laktacije, tri sezone, da ne bi podsticali i subvencionisali prostu trgovinu, nego razvoj stočarstva i veći broj grla, koji nam je preko potreban, a odmah bih se nadovezao i na prvo pitanje, a to je saradnja sa Arapskom republikom Egiptom, ili Narodnom Republikom Kinom, a verujem sutra sa Emiratima, sa Južnom Korejom i mnogim drugim zemljama, da bi bili konkurentniji i da bi iskoristili taj politčki momenat i potrebno nam je daleko brojniji ili jači i snažniji stočni fond. Ono što je bilo jedno od najtežih pitanja jeste kako da se subvencioniše korišćenje zemlje, koja nije katastarski provedena, odnosno koja ne može da se katastarski dokaže. Kao pravnik sam razumeo da je to najzahtevnije, ne samo politički ili ekonomski, nego pravnički, kako dokazati ko je zaista u posedu određene parcele zemljišta. Čuo sam nebrojeno primera različitih, tako da nije unision problem pa da nađete jedan modalitet koji može da se primeni svuda. Imate problem u nekim opštinama, komasacije nisu završene, 30, 40 godina i imate problem da neke ostavinske rasprave ne mogu da se završe, jer jedan od naslednika neće da dođe, nije zainteresovan, jer živi ne znamo gde i onda ljudi ne mogu da se uknjiže i ne mogu da se na e-agraru prijave i ne mogu da budu oni koji mogu da apliciraju za dobijanje subvencija, do toga da i zakupodavci, vlasnici poljoprivrednog zemljišta neće da daju ugovor o zakupu onima koji uzimaju arendu poljoprivrednog zemljišta, oni uzimaju subvenciju na svoja poljoprivredna gazdinstva, a oni suštinski se ne bave poljoprivredom. Vrlo zahtevno pitanje i pravno i politički, kako to definisati a da ne budemo na polju da smo nekog drugog oštetili, dozvolili legalizaciju nezakonitih stvari ili išli na konvalidaciju uzurpacije što nije i ne sme biti cilj i zadatak. Naravno kvote oko uvoza mleka, da se smanje i kontrolišemo i podržavamo. Naravno očekujemo da i domaći proizvođači mleka budu u stanju da kvantitativno i kvalitativno, pre svega, odgovore na zahteve tržišta, poštujući naravno i evropsku regulativu koja obavezuju i Srbiju u ovom procesu na onom delu koji smo mi prihvatili, koju je Evropska Unija sa nama definisala i nastavak izvoza ulja u region, i ne samo region, uz našu strogu kontrolu da ne dolazi do zloupotrebe kupovine ulja u Srbiji, preprodaji od onih koji kupuju na treća tržišta i, naravno, praveći nama i političku komplikaciju. Sutra imamo sastanak sa drugom grupom poljoprivrednih organizacija, udruženja i zajedno sa uljarima da vidimo šta je problem oko tog segmenta. Eto, mislim da sam vam relativno kratko referisao kako je tekao tok razgovora. Verujem da su mnogi očekivali da vide loše rezultate kroz taj dijalog, ali pokazali smo svi zrelost i, naravno, dokazali da to nije polje za neku politizaciju, nego zaista jedan razgovor sa našim poljoprivrednici, paorima, farmerima, kako god, sa onima koji su vrlo tvrd temelj naše države i oblast koja nije laka za regulisati, jer uvek imate više očekivanja i pitanja ako je cena maline niska zašto nije otkupna cena veća, ako je visoka cena maline, onda zašto ljudi na pijacama ili prodavnicama kupuju skupu malinu. Uvek klizavo polje i polje koje otvara bar jedan ugao negativnog gledanja. Ja ću zamoliti ministra Martinovića da samo oko saradnje sa Egiptom, jer je bio direktno uključen u toj delegaciji, da pojasni koje su prednosti. Hvala na pitanju. 

ANA BRNABIĆ: Hvala vam. Reč ima ministar Martinović. Izvolite. 

ALEKSANDAR MARTINOVIĆ: Zahvaljujem se na pitanju, gospodine Starčeviću. Jedno veoma važno pitanje. To pitanje smo otvorili kada je poslaničko pitanje postavio kolega pre vas, ali, nažalost, ljudi iz opozicije nisu imali dovoljno strpljenja da saslušaju sve ono što smo na ovu temu, koja je veoma važna za našu privredu i za našu poljoprivredu ,imali da kažemo. Dakle, delegacija Republike Srbije na čelu sa predsednikom Republike, boravila je u Egiptu od 12. do 14 jula. Dakle, 13. jul je bio praktično najvažniji dan naše posete. Imali smo sastanak sa predsednikom Ujedinjene Arapske Republike Egipat, gospodinom Sisijem i tog dana je potpisan veliki broj bilateralnih međudržavnih sporazuma iz različitih oblasti, kao što je rekao i predsednik Vlade gospodin Vučević. Između ostalog, potpisan je i… Svi su važni, ali po mom mišljenju najvažniji je Sporazum o slobodnoj trgovini sa Egiptom. Zašto je taj sporazum toliko važan? Kada sam se pripremao za ovu posetu ljudi iz Ministarstva poljoprivrede, šumarstva i vodoprivrede su mi pripremili jednu zaista detaljnu informaciju o našoj robnoj razmeni sa Egiptom, odnosno o odnosu uvoza i izvoza između Srbije i Egipta i onda sam, čitajući tu informaciju, došao do jednog neverovatnog podatka. Naravno, jedan od razloga za to je i činjenica da do potpisivanja ovog sporazuma sa Egiptom o slobodnoj trgovini, Egipat je imao, u odnosu na Republiku Srbiju, veoma visoke carinske stope. Konkretno, kada su u pitanju poljoprivredni proizvodi, carinske stope su iznosile 40%. To praktično znači da su naši poljoprivredni proizvodi na egipatskom tržištu bili apsolutno nekonkurentni. Pri tome, EU je još pre nekoliko godina zaključila Sporazum o slobodnoj trgovini sa Egiptom i praktično sve države članice EU, dakle, ne samo praktično, nego i formalno-pravno i praktično, na egipatsko tržište mogu da izvoze svoje poljoprivredne proizvode po carinskoj stopi od 0%. To praktično znači bez carine. Zašto je ovo važno da se naglasi? Ovo je sad maločas napomenuo i predsednik Vlade gospodin Vučević, a o tome smo govorili malo i juče. Jedan deo ljudi koji sedi u ovoj sali godinama se podsmešljivo, neozbiljno, neodgovorno odnosi prema državama iz Afrike, Azije i Latinske Amerike i mi smo godinama kao država, praktično sve do trenutka kada je predsednik Vlade postao Aleksandar Vučić, nekako potpuno zanemarili taj deo sveta. Međutim, svoju razvojnu šansu su videli neki drugi. Videle su, između ostalog, i zemlje EU. One su pre nas potpisale Sporazum o slobodnoj trgovini sa Egiptom. Mi to nismo uradili zahvaljujući onima koji su vodili Srbiju do 2012. godine i koji su smatrali da su zemlje poput Egipta zemlje tzv. trećeg sveta, da su to nerazvijene zemlje, da su to zemlje na koje apsolutno ne treba obraćati pažnju i onda je predsednik Vlade, a sada predsednik Republike Aleksandar Vučić potpuno preokrenuo našu politiku prema tim zemljama i rekao – ljudi, to su nama pre svega u političkom smislu prijateljske zemlje, to su zemlje koje su nam pomagale i onda kada su drugi od nas okretali glavu, koje nam nisu uvodile sankcije, koje su i te kako imale razumevanja za sve ono što se dešavalo na prostorima bivše Jugoslavije tokom devedesetih godina. Na kraju krajeva, pokazali su, iako su mnoge od tih zemalja muslimanske, razumevanje za poziciju Republike Srbije i sada, kada je nedavno na silu i, praktično, suprotno Povelji UN doneta ova Rezolucija koja se odnosi na Srebrenicu. Dakle, mi smo upravo u tim zemljama, zemljama tzv. trećeg sveta, zemljama na koje do pre nekoliko godina apsolutno nismo obraćali pažnju, zemljama na koje i danas neki koji sede ovde sa naše leve strane gledaju podsmešljivo, podrugljivo, izruguju im se, kažu da su mali, da su nerazvijeni. Dakle, predsednik Aleksandar Vučić je shvatio da je to velika šansa ne samo za našu spoljnu politiku, nego i za našu ekonomiju, pa između ostalog i za našu poljoprivredu. Sada da se vratim na temu poljoprivrede. Dakle, dok su neki u EU bili mnogo pametniji od nas i shvatili da je egipatsko tržište ogromno tržište i da to predstavlja veliku razvojnu šansu za njihove kompanije, uključujući i one koji se bave proizvodnjom i izvozom poljoprivrednih proizvoda, Republika Srbija je zaključila 13. jula. Taj ugovor je potpisao naš kolega Tomislav Momirović, Sporazum o slobodnoj trgovini sa Ujedinjenom Arapskom Republikom Egipat i nakon potpisivanja tog sporazuma Srbija će moći na egipatsko tržište, koje je ogromno, dakle, tržište od 110 miliona ljudi, da bez carine izvozi praktično sve poljoprivredne proizvode. Egipatski ministar poljoprivrede mi je rekao da njima apsolutno treba sve iz Srbije. Kao što je rekao i predsednik Vlade, zbog rata u Ukrajini, Egipat ima ozbiljne probleme u snabdevanju žitaricama, u snabdevanju brašnom. To je velika razvojna šansa, to je velika šansa uopšte za našu privredu i za našu poljoprivredu, između ostalog. Rekao sam da sam bio iznenađen kada sam čitao ovu informaciju koja se odnosi na spoljnotrgovinsku razmenu sa Egiptom. Do potpisivanja sporazuma sa Egiptom, mi smo kada su u pitanju naši poljoprivredni proizvodi izvozili samo duvan i nešto cigareta i apsolutno ništa drugo, između ostalog, i zbog toga što su carine na naše proizvode bile 40%. E, sad kada imate carine od 40% na srpske proizvode, a imate 0% carine na proizvode koji dolaze iz EU, jasno je i laiku da je naša poljoprivreda bila apsolutno nekonkurentna na egipatskom tržištu. Sada se te stvari menjaju, odnosno sada naši poljoprivredni proizvođači i naše kompanije koje su izvozno orjentisane imaju ogromnu šansu da plasiraju naše poljoprivredne proizvode na to veliko tržište. Dakle, mi smo u Egipat izvozili duvan i izvozili smo nešto cigareta, a uvozili smo proizvode za koje ja nisam mogao da verujem da ih uvozimo, dakle, proizvode koje apsolutno geografski, geološki, kako god hoćete, možemo i moramo da proizvodimo ovde u Republici Srbiji. Dakle, mi smo iz Egipta, pazite, uvozili crni luk, uvozili smo iz Egipta crni luk, uvozili smo boraniju, uvozili smo krompir, uvozili smo grašak, uvozili smo pasulj, da ne govorim o južnom voću. Dakle, jasno mi je da banane, mango, kivi, teško mogu da uspevaju u Srbiji, ali ne mogu da razumem da mi ne možemo da izvozimo u Egipat ono što smo iz Egipta uvozili. Zar je moguće da mi ne možemo da proizvodimo zelenu salatu, crni luk, paradajz, krompir, grašak, boraniju, pasulj itd? Možemo, ali time se niko nije ozbiljno bavio, odnosno time su se bavili oni koji vam se danas evo ovde smeju. Mi govorimo o važnosti slobodne trgovine sa Egiptom, oni ljudi umiru od smeha i misle da je to sve bez veze, a to je ogromna šansa i za našu privredu i za našu poljoprivredu. Postavili ste pitanje i mislim da će kolega Vesić o tome nešto više da kaže, vezano za našu saradnju u oblasti saobraćaja. Predsednik Vučić je još dok smo boravili u Egiptu u više svojih intervjua naglasio da će Republika Srbija sa svoje strane da učini sve da u najskorije moguće vreme, Gorane, molim te, ispravi me ako grešim, a to znači za mesec do mesec i po dana, da imamo najmanje dva leta nedeljno za Kairo. Dakle, da „Er Srbija“ ima najmanje leta za Kairo i ono što predstavlja, takođe, veliku šansu za ovu našu avio kompaniju, za našu privredu, jeste orjentacija Egipta, kada je u pitanju njihov turizam, da pokrenu jedan snažni investicioni ciklus na mediteranskoj obali, dakle, ne samo na obali Crvenog mora, nego upravo na Mediteranu. To praktično znači da će srpski turisti koji budu želeli da letuju u Egiptu, kada se ostvare ove dogovorene linije, avio linije između Beograda i Egipta, moći da budu na najekskluzivnijim Sredozemnim egipatskim destinacijama za otprilike dva sata od Beograda. Jasno vam je od kakvog je to značaja i koliko to može da poveže naše dve zemlje, ali istovremeno, ovi koji se smeju to ne razumeju, ali pošto ste vi ozbiljan čovek, vi to razumete, to je važno i za naš turizam, jer kao što Srbi idu da letuju u Egipat, tako će i državljani Egipta, odnosno Egipćani moći vrlo brzo da dolaze i do Zlatibora i do Tare i da upoznaju prirodne lepote Srbije i da vide kako izgleda naša Vrnjačka Banja, Prolom Banja, kako nam izgleda Fruška gora, koje su lepote Šumadije, Pomoravlja, zapadne Srbije. Dakle, to je jedan veliki potencijal. Ako budemo pametni, svi zajedno, mi ćemo taj potencijal moći da iskoristimo. Sve u svemu, ta poseta Egiptu je, i time ću da završim ovaj deo izlaganja oko Egipta, na mene ostavila jedan impresivan utisak, između ostalog, i zbog toga što smo poslednji dan posete, to je bilo 14. jula, imali prilike da vidimo jednu novu prestonicu koja se gradi na 70 kilometra od Kaira. Egipćani to zovu novi administrativni centar. Trenutno ga zovu novi Kairo, verovatno će mu dati neko novo ime. Prosto neverovatno, kada pogledate da u pustinji niče jedan novi grad, ne grad, velegrad, Kairo trenutno ima, ovaj, da kažem, stari Kairo ima 22 miliona stanovnika. To vam je kao cela bivša Jugoslavija. I sad na 70 kilometra, videle su to kolege, video je to Dejan, video je to Tomislav Momirović, svi mi koji smo bili sa predsednikom Vučićem, na 70 kilometra od Kaira niče potpuno novi Kairo, jedan novi grad, grad u kome će moći da budu smeštene ne samo sve državne institucije, državni organi, ne samo velike kompanije, nego u kome će moći da živi još 20, pa možda i 30 miliona stanovnika. Onda kada to vidite, shvatite kolike smo šanse mi propustili dok su ovi koji se sada smeju bili na vlasti. Zamislite da smo u to vreme, da su bili samo malo politički pronicljivi, samo malo politički pametni, da su samo malo hteli da vide da postoje i neke druge zemlje i neki drugi delovi sveta, da smo u njihovo vreme zaključili taj sporazum, zamislite koliko bi to značilo za srpsku ekonomiju, za srpsku poljoprivredu, za srpski turizam, ali i za srpsku nauku. Predsednik Vlade je nešto o tome govorio. Mi smo tamo dogovorili ne samo saradnju na nivou izvoza naših poljoprivrednih proizvoda, nego i saradnju naših naučnih instituta iz oblasti poljoprivrede. Egipat ima veoma pozitivna iskustva kada je u pitanju saradnja sa našim poljoprivrednim, odnosno našim naučnim institutima iz oblasti poljoprivrede još iz vreme socijalističke Jugoslavije. Oni i danas u superlativu govore o saradnji sa Institutom za kukuruz Zemun Polje, o saradnji sa Institutom za ratarstvom u Novom Sadu, o saradnji sa institutom za stočarstvo u Velikoj Plani. Oni se sećaju tog vremena kad smo imali veoma intenzivnu saradnju na svim poljima, pa i kada je u pitanju nauka. Mi i danas možemo Egiptu da ponudimo know-how u oblasti poljoprivrede, u oblasti najkvalitetnijeg semena pšenice, suncokreta, soje, dakle svega onoga što je Egiptu potrebno, naročito u ovom geopolitičkom trenutku kada traje rat u Ukrajini, a kada se Egipat nalazi u jednoj veoma teškoj geopolitičkoj poziciji. O tome je predsednik Republike i u Egiptu i kad se vratio iz Egipta više puta govorio. Vidite, Egipat je na takvom geografskom položaju i u takvoj geopolitičkoj situaciji da na zapadu ima veoma tešku situaciju kada je u pitanju Libija. Na jugu ima veoma tešku situaciju kada je u pitanju Sudan gde se još uvek vodi građanski rat i, naravno, ima veoma tešku situaciju kada je u pitanju Pojas Gaze, pošto se praktično Egipat, odnosno Gaza se praktično naslanja na Egipat i trenutno se u Egiptu nalazi devet miliona izbeglica iz Pojasa Gaze. Zašto to sve govorim? Govorim zbog toga što sam video, kao i sve moje kolege koji smo bili u toj delegaciji koliko je teška i koliko je u stvari podjednako teška i pozicija Srbije i pozicija Egipta, ali smo videli i mi i oni da i u tim teškim vremenima možemo ekonomski da sarađujemo i da možemo ekonomski da napredujemo. Kao što je Srbija, iako se nalazi u izuzetno teškoj geopolitičkoj situaciji, uspela iz godine u godinu od 2012. godine sve više ekonomski da napreduje tako isto napreduje i Egipat. Dakle, tamo imate, neki nam danas kažu, ovi koji se smeju, kaže – Vučić vodi politiku sedenja na dve stolice, ta politika ne daje nikakve rezultate, svi su shvatili da ih lažete, da ih obmanjujete i onda dođete u jedan Egipat u kome imate i američke kompanije i engleske kompanije i francuske kompanije i ruske kompanije. Kada sam zajedno sa kolegom Momirovićem, pošto smo se vozili u istom automobilu, prolazio kroz Egipat, video sam jedan mural, jedan mural na kome su naslikani predsednik Egipta Sisi i predsednik Ruske Federacije Vladimir Putin. Hoću da vam kažem da postoje slobodarske zemlje, kao što je Egipat koje jednostavno više ne pristaju na bipolarnu podelu sveta, koji hoće da sarađuju sa svima, koji nikome ne prete, koji vode jednu miroljubivu politiku, koji pružaju ruke svima, ali koji pre svega vode računa o svojim političkim i ekonomskim interesima. I ja mislim da je to ključ dobrog razumevanja između predsednika Republike Srbije Aleksandra Vučića i predsednika Ujedinjene Arapske Republike Egipat gospodina Sisija i da je tu ključ dobrog razumevanja naše dve države i naša dva naroda, iako smo mi većinski pravoslavni narod, a oni većinski muslimanski narod, ali smo i mi i oni pokazali da kao što u Srbiji mogu zajednički i bratski da žive Srbi i Bošnjaci, Srbi i muslimani. Mi smo u Egiptu videli kako mogu složno i bratski da žive i egipatski muslimani, ali i egipatski hrišćani, jer smo imali posetu i egipatskoj koptskoj crkvi. Da bi ostavio vremena i mojim drugim kolegama pitali ste me za sporazum koji je postignut sa sedam poljoprivrednih udruženja. Nekima je vidim i ovo smešno. Pre svega, želim da se zahvalim predsedniku Vlade gospodinu Vučeviću i njegovom kabinetu, želim da se zahvalim predsednici Narodne skupštine, gospođi Ani Brnabić, koja je dok je bila predsednik Vlade imala intenzivnu komunikaciju sa različitim udruženjima poljoprivrednika i zahvaljujući svemu tome, zahvaljujući toj sinergiji, zahvaljujući našem zajedničkom radu, mi smo 18. jula 2024. godine postigli sporazum sa sedam poljoprivrednih udruženja i, da ne bi bilo nikakve zabune, ja ću vam sada izneti koji su bili njihovi zahtevi a koje su to tačke oko kojih smo se sporazumeli. Dakle, u pitanju su sledeća udruženja poljoprivrednika: Udruženja proizvođača mleka „Naše mleko“, Udruženje poljoprivrednika „Stig“ Požarevac, Udruženje proizvođača mleka „Kikinda“, Udruženje za spas i opstanak stočara zapadne Srbije, Udruženje proizvođača mleka Šumadije i Pomoravlja, Udruženje poljoprivrednika „Složni Pidikanci“ i Udruženje „Severni Banat - Brestovački ratari“. Zahtevi ovih poljoprivrednih udruženja su bili sledeći. Oni su imali sedam zahteva. Prvi zahtev je bio da se izvrši raspisivanje javnog poziva i isplata 17 hiljada dinara po hektaru za sertifikovano sebe, drugi zahtev je bio da se objavi javni poziv za parcele po drugom osnovu. To je veoma složeno i komplikovano pravno pitanje o kome je govorio predsednik Vlade. Treće zahtev je bio da se objavi javni poziv za 100 hiljada dinara po junici. Četvrti zahtev je bio da se smanje kvote za uvoz mleka i mlečnih proizvoda. Peti zahtev je bio zahtev za hitno ukidanje zabrane izvoza rafinisanog i nerafinisnog ulja. Šesti zahtev je bio analiza tržišta i uređenje berze. Sedmi zahtev se odnosio na uključivanje predstavnika sedam gore navedenih udruženja u izradu desetogodišnje strategije poljoprivrede i ruralnog razvoja. Kao ministar poljoprivrede, šumarstva i vodoprivrede, 22. jula ove godine, pre nekoliko dana, potpisao sam sporazum sa pet od ovih sedam udruženja. Dva udruženja se nisu pojavila na potpisivanju sporazuma, ne znam iz kojih razloga, ali se pojavilo ovih pet udruženja i oni su ljudi potpisali sa nama sporazum i ja ću vam sada pročitati da ne bi bilo nikakvih zabuna i nikakvih dezinformacija koje ovih dana kolaju u javnosti u pojedinim medijima. Dakle, mi smo se usaglasili o sledećem. Pod jedan, da će u najskorijem roku Ministarstvo poljoprivrede, šumarstva i vodoprivrede predložiti Narodnoj skupštini, najpre Vladi, pa Narodnoj skupštini zakon o izmenama i dopunama Zakona o podsticajima u poljoprivredi i ruralnom razvoju, tako da najkasnije do 15. oktobra 2024. godine budu usvojene izmene ovog zakona i to tako što će u članu 31. ovog zakona biti uneta odredba koja će da glasi: „regres za sertifikovano seme isplaćuje se u iznosu do 17.000 dinara po hektaru za istu površinu za koju može da se ostvari pravo na osnovne podsticaje iz člana 17. stav 1. tačka 1. podtačka 1. ovog zakona“. Takođe, predložiće se brisanje dela stava 3. člana 31. ovog zakona u delu u kojem se navodi „regres za seme u iznosu od 6.000 dinara po hektaru“. Dakle, kao što vidite, značajno se uvećava iznos regresa i to za sertifikovano seme. To znači da nam je cilj bio podizanje kvaliteta naša poljoprivredne proizvodnje. Tačka 2. oko koje smo postigli sporazum. Najkasnije do kraja oktobra ove godine raspisaće se javni poziv za regres za sertifikovano seme u iznosu do 17.000 dinara po hektaru i koji će biti isplaćen do kraja 2024. godine. Tačka 3. da će u saradnji sa predstavnicima udruženja poljoprivrednika najkasnije do kraja septembra 2024. godine biti utvrđen modalitet za rešavanje problema korišćenja poljoprivrednog zemljišta bez pravnog osnova, a na kome nisu rešeni imovinsko-pravni odnosi, a u svrhu ostvarivanja prava na podsticaje u poljoprivredi. To je ona tema za koju je predsednik Vlade lepo rekao da nije samo politička i ekonomska, nego je veoma komplikovano pravno pitanje. Tačka 4. oko koje smo se usaglasili da će se u ovoj godini, ovo je veoma važno za naše stočare, da će se u ovoj godini isplatiti jednokratni podsticaj u iznosu od 40.000 dinara po grlu za odgoj kvalitetne priplodne krave prvotelke. Dakle, za kravu koja se prvi put oteli naši poljoprivredni proizvođači će moći da dobiju do kraja ove godine 40.000 dinara po grlu. Tačka 5. takođe važna za naše stočare. Kao što vidite njima je to smešno. Mi mislimo u Vladi Republike Srbije da je to za naše stočare veoma važno. Da će se u ovoj godini isplatiti jednokratni podsticaj u iznosu od 60.000 dinara po grlu za odgoj kvalitetne priplodne junice starosti od 12 do 24 meseca, ali da će uslov za isplatu ovog podsticaja biti da proizvođač na gazdinstvu bude u obavezi da ovu junicu zadrži na poljoprivrednom gazdinstvu za period od minimum tri laktacije, odnosno do pet godina starosti. Dakle, ta krava neće moći da ide u klanicu, neće moći da ide u izvoz. Ljudi će morati da drže kravu najmanje tri laktacije, odnosno najmanje pet godina na svom poljoprivrednom gazdinstvu. Mislimo da je ta mera važna zato što može da doprinese razvoju našeg stočnog fonda što je za našu poljoprivredu od izuzetnog značaja. Tačka 6. Mi smo se obavezali da ćemo preduzeti sve mere da uvoz mleka do kraja godine bude u količinama koje su najviše do količina uvezenog mleka u prošloj godini, dakle u 2023. godini za isti period ili u manjim količinama. Tačka 7. Da će se u naredna dva meseca, ali to pitanje je u međuvremenu već rešeno, preduzeti sve mere da se poboljša izvoz rafinisanog i ne rafinisanog suncokretovog ulja, te da će se organizovati sastanak sa najvećim proizvođačima ulja najkasnije do kraja jula 2024. godine, na kojem će prisustvovati i predsednik Vlade. Kao što vam je i predsednik Vlade rekao, taj sastanak će biti održan sutra u Vladi, 25. jula ove godine, što znači da smo tačku 7. praktično već ispunili. Ispunili smo i tačku 6. zato što kada pogledate statistiku mi smo u onim kvotama kada je u pitanju uvoz mleka kao što je bio i prošle godine. Tačka 8. oko koje smo postigli sporazum. Najkasnije do kraja jula 2024. godine Ministarstvo poljoprivrede, šumarstva i vodoprivrede formiraće radnu grupu u kojoj će biti i predstavnici ovih sedam poljoprivrednih udruženja za koordinaciju aktivnosti za unapređenje robno-tržišnog poslovanja poljoprivrednim proizvodima i nastaviće se sa redovnim održavanjem sednica radne grupe. Ta tačka je praktično takođe ispunjena budući da je promenjen sastav radne grupe. Mi već od danas, odnosno već od sutra možemo da nastavimo sa radom po ovom veoma važnom pitanju. Tačka 9. oko koje smo postigli saglasnost, a to je da će predstavnici Udruženja poljoprivrednika biti aktivno uključeni u izradi strategije poljoprivrede i ruralnog razvoja za period 2025/2032. godina i da će biti redovno pozivani na sve sastanke povodom izrade ove strategije. Mi smo se u Ministarstvu poljoprivrede obavezali da strategija bude gotova do oktobra ove godine. Kao što vidite postignut je jedan veoma važan sporazum. Razgovori nisu bili jednostavni, nisu bili laki, ali mi smo u Vladi smatrali i u Ministarstvu poljoprivrede i u kabinetu premijera i u kabinetu predsednice Narodne skupštine, da i te kako ima smisla razgovarati sa udruženjima poljoprivrednika. Ne samo zbog toga što oni proizvode hranu za naše građane, a hrana je danas strateški proizvod, poljoprivreda je u uslovima ovih globalnih previranja praktično jedna vrsta namenske industrije. Kada imate dovoljno hrane za svoje građane, to vam je kao da možete sami da se branite, da sami štitite svoju bezbednost. U tom smislu ovi razgovori su bili ne laki, ne jednostavni, trajali su jedno određeno vreme, ali smo na kraju postigli sporazum za koji mi mislimo da je u interesu i naših poljoprivrednih proizvođača i naših građana, ali i naše države u celini. Ono što ja mislim da je takođe važno, i time završavam, pokazali smo da kada sednemo za isti sto, bez obzira koliko nam se u nekom momentu stavovi ne podudaraju, bez obzira koliko nam se mišljenja ne podudaraju, bez obzira koliko u početku jedni prema drugima imamo nepoverenja, kada uđete u razgovore sa ljudima, kada se malo mi stavimo u njihove cipele, a kada se oni malo stave u cipele predstavnika izvršne vlasti, onda kao što vidite do sporazuma može da dođe. Mislim da je ovo jedan važan iskorak, ako hoćete, i u jednom društvenom dijalogu. Pokazali smo da možemo jedni sa drugima da razgovaramo, da možemo jedni druge da saslušamo i da možemo jedni druge da razumemo i da nakon svega toga možemo da postignemo jedan sporazum koji podrazumeva sa jedne strane i određene ustupke države, ali i određene ustupke poljoprivrednih udruženja. Mi smo shvatili da oni imaju određene potrebe i određene zahteve prema državi, a oni su ljudi dobro razumeli da mi možemo te zahteve da ispunimo do jedne određene mere, ali to ne znači da ćemo sa razgovorima da prekinemo. Mi ćemo te razgovore da nastavimo kao što smo vodili razgovore i sa proizvođačima maline i sa hladnjačarima. Tako ćemo da vodimo razgovore u narednom periodu. Već sutra nas očekuju razgovori sa nekim drugim poljoprivrednim udruženjima u 13 časova, u 15 časova imamo sastanak kod premijera sa velikim proizvođačima ulja. Već u ponedeljak imamo sastanak sa nekoliko velikih udruženja koja se bave uzgojem goveda. Kao što vidite, vodimo veoma intenzivne razgovore sa ljudima iz oblasti ratarstva i stočarstva, voćarstva. Praktično nema poljoprivrednog udruženja sa kojim do sada nismo razgovarali zato što smatramo da je srpska poljoprivreda strateška grana naše privrede, naročito, ponavljam, u ovim teškim vremenima koja su prepuna iskušenja kada se vode ratovi praktično u našem ne neposrednom, ali bliskom susedstvu i kada je važno da imamo dovoljno hrane za naše građane pre svega, ali da imamo i dovoljno poljoprivrednih proizvoda za izvoz. 

ANA BRNABIĆ: Hvala. Reč ima ministar Goran Vesić. 

GORAN VESIĆ: Gospodine Starčeviću, ja vam se zahvaljujem što ste postavili pitanje za našu avio liniju za Kairo. Tako je da postoji politički dogovor da se uspostavi ta avio linija. Međutim, pre nego što budemo govorili o uspostavljanju te avio linije, želim da vam kažem da mi sa velikim ponosom od 2013. godine pratimo razvoj naše domaće avio kompanije Er Srbija. Ona je sada skoro 100% u našem vlasništvu, domaćem vlasništvu i kao što se sećate 2013. godine bilo je zaista velikih napada na Vladu Republike Srbije i predsednika Aleksandra Vučića kada je doneta odluka da se ukine JAT ervejz i da se napravi nova nacionalna avio kompanija u kojoj je tada Etihad imao 49%. Oni koji su nas tada napadali zato što nemamo potpuno domaću kompaniju sada kada je ona skoro potpuno u našim rukama, kada je vlasništvo Vlade Republike Srbije, sada nas napadaju i tvrde da treba da imamo nekog partnera. U svakom slučaju, što se tiče same "Er Srbije", "Er Srbija" ima 88 linija i po tome smo u ovom regionu najveća regionalna avio kompanija. Letimo u 34 zemlje, na četiri kontinenta. Kao što sami znate, ekspanzija "Er Srbije" je počela 2022. i nastavila se 2023. godine. Mi smo 2022. godine otvorili 15 novih linija, a 2023. godine 23 linije. To je bio trenutak kada je "Er Srbija" iskoristila završetak korone i kada je prva od svih evropskih avio kompanija krenula u ekspanziju i zato držimo jedan značajan deo tržišta u ovom regionu. Mi smo u 2023. godini, moram da vas podsetim, otvorili i Porto i Budimpeštu i Ankaru i Katanju i Izmir i Istanbul, zatim Lisabon, Hamburg, Geteborg, Napulj, Heraklion na Kritu, Krakov, Varnu, Ohrid, Rodos, Krf, Hanju, to je takođe na Kritu, Palermo. U 2024. godini otvorili smo jednu avio liniju prema Mostaru i to je bilo obećanje predsednika Vučića da će Srbija otvoriti liniju prema Mostaru. Imamo u planu, s obzirom da očekujemo da do kraja ove godine imamo sigurno još jedan širokotrupni avion, trebalo bi da budu dva, drugi će možda biti početkom naredne godine, to su avioni "Erbas 330-200", kada bude stigao u avgustu taj još jedan širokotrupni avion, mi ćemo početi da letimo za Gvandžo, a očekujemo da do kraja godine a najkasnije početkom sledeće godine počnemo sa letovima i prema Šangaju. U tom trenutku ćemo imati tri avio linije za Kinu. Znači, postojeća prema Tjenđinu, Šangaj i Gvandžo. Razmišljamo, i to je plan za sledeću godinu, da otvorimo još jednu liniju prema Severnoj Americi, tamo prema jugu Amerike, da li će to biti Majami ili neka druga, to ćemo videti. U svakom slučaju, kažem, veoma smo zadovoljni kako se naša kompanija razvija. Ono što mogu da vam kažem, to je da smo mi, i to je zaista podatak za ponos, 8. jula u "Er Srbiji" u ovoj godini, 2024. godini, prevezli dva milionitog putnika. Prošlu godinu smo završili sa četiri miliona 190, skoro četiri miliona i 200 hiljada putnika, što je zaista sjajno. Moram da vam kažem da je onaj JAT, koji je bio ponos Jugoslavije, zemlje sa 22 miliona stanovnika, imao oko sedam miliona putnika, što naprosto pokazuje koliko napreduje sama "Er Srbije", jer smo mi prošle godine, 2023, stigli do dva miliona putnika, što samo govori o tome da ćemo ove godine oboriti rekord od 4,2 miliona putnika. Kad pričamo o aerodromima, aerodrom "Nikola Tesla" je u prvih šest meseci imao 3,7 miliona putnika, što je inače porast od 13% u odnosu na 2023. godinu, a 42% u odnosu na 2019. godinu. Imali smo ukupno u prvih šest meseci sa aerodroma "Nikola Tesla" 39.580 letova, što je porast od 9% u odnosu na 2023. godinu i porast od 25% u broju letova u odnosu na 2019. godinu. Pre dva dana je otvoren novi terminal na aerodromu "Konstantin Veliki" u Nišu. Putnici su juče počeli da koriste novi terminal i ono sa čime smo mi posebno zadovoljni, prošle godine je taj aerodrom imao skoro 450 hiljada putnika, a 2012. godine je imao manje od 30 hiljada putnika. U ovom trenutku letimo sa 13 linija sa aerodroma "Konstantin Veliki", od čega "Er Srbija" održava sedam linija. Tokom čitave godine letimo za Frankfurt i Keln, zatim za Beograd, za Istanbul i za Ljubljanu, a tokom sezone letimo za Atinu i Tivat. Mi smo ukupno uložili oko 33 miliona evra investicija u sam aerodrom "Konstantin Veliki". Znači, uložili smo oko 11 miliona evra u novi terminal, uložili smo oko pet miliona evra, malo više od pet miliona evra u samo opremanje i više od 17 miliona evra u parterno uređenje. Urađeno je 530 novih parking mesta, 103 mesta za kamione, urađena je kompletna kanalizacija, privezan je aerodrom na mreže, kako gasnu, tako i na sve ostale i sada su se stvorili uslovi da krenemo u drugu fazu razvoja aerodroma "Konstantin Veliki". Tu nas čekaju investicije između 80 i 90 miliona evra. Prvo moramo da uradimo drugu zgradu, onu staru zgradu koja će morati da se sruši, kako bismo dobili kompletno novu zgradu, kompletno drugi terminal, treba da uradimo pistu za rulanje, koja sada ne postoji, zatim da uradimo rekonstrukciju, zatim mesta za devet aviona, sada imamo za šest, za parkiranje. Dalje, treba da rekonstruišemo postojeću sletno-poletnu stazu, što je takođe posao koji nas čeka. Ono što je takođe važno, zahvaljujući izmeštanju pruge iz centra Niša, znači izgradnje obilaznice železničke oko Niša, mi ćemo ukloniti prugu koja prolazi delom pored aerodroma, dobiti novih 300 mesta pristupa, što znači da ćemo na aerodromu "Konstantin Veliki" moći da koristimo da sleću i avioni više kategorije, što će naravno imati veći broj putnika. Ono što je plan, to smo dogovorili sa predsednikom Republike, to je da počnemo pregovore sa niskobudžetnim kompanijama. Vlada Republike Srbije će zajedno sa gradom Nišom ponuditi subvencije određenom broju kompanija kako bi mogli da potpišu ugovore sa nama na više godina i kako bismo pozicionirali niskobudžetne kompanije prema Nišu, jer na taj način oslobađamo prostor na beogradskom aerodromu. Za nas je to veoma važno. Mi očekujemo od 2027. godine preko tri i po miliona putnika koji će doći samo zbog EKSPO-a. Zato što očekujemo preko tri i po miliona putnika, važno je da više niskobudžetnih kompanija leti iz samog Niša. Posebno će to biti važno kada 2028. godine bude završena brza pruga između Beograda i Niša. Tada će se od Beograda do Niša putovati sat i 40 minuta, što znači da će ljudima koji žele da lete i niskobudžetnim kompanijama biti veoma lako da dođu brzim vozom do Niša i kasnije, naravno, da se prevezu tamo gde žele, što će potpuno pozicionirati aerodrom Niš, koji će sada sa novim terminalom imati potencijal za milion i po putnika. Ono što želim da vam kažem i što mislim da je veoma značajno kada je u pitanju sam avio saobraćaj, osim ovog leta prema Kairu, danas je održana, i to mogu da vam kažem ekskluzivno, Međuvladina komisija za trgovinsku i ekonomsku saradnju Srbije i Azerbejdžana u Bakuu. Naš kolega Nikola Selaković predsedava ovom komisijom sa srpske strane, bio je tamo. Ono što je postavljeno kao prioritet saradnje dve države, to je uspostavljanje avionske linije između Beograda i Bakua. Tako da ćemo u narednom periodu sa Vladom Azerbejdžana razgovarati o tome. Za svaku liniju je potrebno vreme da postane profitabilna i mi ćemo napraviti, ja se nadam, dogovor sa Vladom Azerbejdžana kako ćemo pokriti određene troškove dok se ljudi ne naviknu na tu liniju i na taj način da ta linija postane profitabilna. Moram da vam kažem da je naša linija, recimo, prema Čikagu potpuno profitabilna, veoma brzo je bila potpuno popunjena, izdržali smo, sačekali smo da linija prema Njujorku postane profitabilna i, ono što je zanimljivo i što je važno, mi smo uspeli da pokupimo regionalne putnike i to je bilo suštinski posebno značajno. Nas, naravno, čeka nastavak investicija kada je u pitanju aerodrom "Nikola Tesla". Kao što i sami znate, francuska kompanija "Vansi" ima prema ugovoru o koncesiji obavezu da nastavi sa investiranjem u sam aerodrom "Nikola Tesla". Ono što mogu da kažem, to je da je MUP Republike Srbije kupio, što mislim da je značajno za sam aerodrom i za funkcionisanje aerodroma, 16 elektronskih čitača gejtova za elektronsko očitavanje pasoša. Oni su već stigli u julu za Beograd i mi smo mogli već da počnemo da ih postavljamo u julu. Odlučili smo se da to ne radimo tokom jula, da sačekamo da prođe letnja sezona, zato što bi u tom slučaju smanjili kapacitet na pasoškoj kontroli za 25% i od septembra će ti čitači biti postavljeni, što znači da ćemo imati mnogo veći kapacitet kada je u pitanju prolaz na pasoškoj kontroli jer će se pet puta brže prolaziti kroz same elektronske gejtove. Tu želim da se zahvalim ministru Gašiću, on je bio ministar unutrašnjih poslova kada smo pokrenuli to i naravno ministru Dačiću koji sada takođe to radi. Mi smo zaista uradili veliku stvar i osavremenili naš aerodrom kada je u pitanju sam prolazak putnika. Takođe, mogli ste da primetite da ove godine skoro da nema problema u funkcionisanju aerodroma, što za razliku od prošle godine, kada smo zaista imali dosta problema, ne samo mi, već i drugi evropski aerodromi, ali sada smo malo povećali konkurenciju, u smislu da je za ground handling, odnosno za posao zemaljskog operatera, otvorili smo tržište, došlo je nekoliko velikih kompanije, među kojima je jedna od najvećih na svetu, britanska kompanija "Menzis", koja je preuzela preko 50% operacija na beogradskom aerodromu, preuzela je i Srbiju i još neke druge kompanije. Na taj način smo, kažem uvođenjem konkurencije, uspeli da rešimo problemi koji su bili tokom prošle godine. Uvek kada je u pitanju letnja sezona ima i gužvi, to je normalno kada su špicevi, tako je na svakom aerodromu, ali za nas je bilo veoma važno da to bude svedeno na najmanju moguću meru i da aerodrom zaista bude prolazan. Kada je u pitanju aerodrom „Nikola Tesla“, kažem, čekaju nas nove investicije i mi ćemo nastaviti jer naš cilj je da aerodrom „Nikola Tesla“ ima 15 miliona putnika. To je naš zajednički cilj sa kompanijom koja drži koncesiju. Takođe, želim da vas obavestim da ćemo tokom jula meseca početi izgradnju pruge između Zemun polja i Surčina koja će voditi od Zemun polja do centra Surčina, zatim do aerodroma „Nikola Tesla“ i do Nacionalnog stadiona, odnosno kompleksa EKSPO. Ta pruga je dužine 19, skoro 19 kilometara. Za nju smo naručili devet vozova, kineskih vozova, gradskih vozova koji su za brzine od 120 kilometara na sat i imaćemo prugu završenu do kraja 2026. godine. Na taj način ćemo povezati aerodrom „Nikola Tesla“ sa tom prugom jer prema direktivi Evropske komisije koja je nedavno usvojena, tokom prošle godine, svi aerodromi koji imaju više od 12 miliona putnika moraju da budu povezani prugom i na taj način da se omogući da putnici dolaze i železnicom na sam aerodrom. Kako smo mi sigurni da će aerodrom „Nikola Tesla“ u naredne tri godine doći do 12 miliona putnika za nas je važno da on bude povezan prugom, a to će omogućiti da neko ko je iz Novog Sada može vozom da dođe na aerodrom, da neko ko je iz Kragujevca sutra, ko je iz Niša ili ko je iz Valjeva, iz drugih delova Srbije mogu da koriste železnicu kako bi došli na sam aerodrom „Nikola Tesla“. Tako da, hvala na ovom pitanju. Ono što želim da vam kažem je da ćemo mi u svakom slučaju nastaviti sa širenjem mreže naše nacionalne avio kompanije, ali ono što moram da istaknem, i to na kraju želim da to bude svima jasno, „Er Srbija“ je profitabilna kompanija. Ona ne prima subvencije iz državnog budžeta. Malo je takvih avio kompanija u Evropi koje posluju bez subvencija iz državnog budžeta upravo zato što odluke o tome koje će linije da budu otvorene donosi menadžment kompanije na osnovu procena i oni, naravno, odgovaraju za te odluke. Zato kada mi želimo uz dogovore sa nekim drugim zemljama da uvedemo nove linije mi procenjujemo i troškove i nalazimo način kako ćemo u prvom periodu dok te linije ne zažive te troškove da pokrivamo, jer je to jedini način da avio kompanija kao što je „Er Srbija“ bude uspešna. Ona je prošle godine isplatila dividendu. Dakle, „Er Srbija“ je primer dobre kompanije koja je sada u vlasništvu države, koja ostvaruje dobre poslovne rezultate upravo zato što imamo i stranog menadžera. Kao što znate Čeh je na čelu te kompanije, jedan od boljih evropskih menadžera. Zaista dobro radimo i upravo nam je zato važno da svaka avio linija koja se otvara bude usklađena sa realnim ekonomskim potrebama avio kompanije i tako ćemo uspeti da sačuvamo „Er Srbiju“ je „Er Srbija“ je važna kako za razvoj turizma, tako i za razvoj privrede. Mi imamo nameru da, između ostalog, u narednom periodu uložimo više u kargo saobraćaj, kad je u pitanju Niš. Da bi naravno bilo kargo saobraćaja morate da imate fabrike. Predsednik Vučić jed pre dva dana postavio kamen temeljac za desetu fabriku u Nišu. Kada imate fabrike imate i proizvode i zato može da se razvija kargo saobraćaj. To nam je plan i to ćemo raditi u narednom periodu. Hvala na ovom pitanju i naravno mi smo otvoreni i dalje da razgovaramo o tome kako da „Er Srbija“ prati našu spoljnu politiku i dobre odnose koje imamo sa drugim državama. 

ANA BRNABIĆ: Hvala. Reč ima ministar Milan Krkobabić. 

MILAN KRKOBABIĆ: Gospođo Brnabić, uvaženi predsedniče Vlade, poštovani narodni poslanici, građani Republike Srbije, dozvolite mi par rečenica, trudiću se da budem veoma koncizan, pragmatičan. Odgovor na pitanja gospodina Starčevića – otvorena su nam nova tržišta, nesporno. Zasluga ove Vlade, predsednika Republike je nesporno. Otvorena su nam vrata, imamo šansu da uđemo na ta tržišta. Carine su smanjene ili skinute potpuno. To je samo, poštovani prijatelji, prvi korak. Gospodin Martinović je bio vrlo detaljan, ali mislim da ste ga malo sprečili da do kraja kaže neke ključne stvari. Pričao je o tome, sasvim sam, veoma sam ozbiljan, o tom prvom koraku, ali sledi i taj drugi korak. Otvoreno tržište ne znači i siguran plasman naših proizvoda, pogotovo poljoprivrednih proizvoda. Evropa, svet nude izuzetne proizvode po izuzetno, ja bih rekao, i niskim cenama. Šta nas čeka? Ovo pre svega se odnosi na 520.000 poljoprivrednih gazdinstava u Srbiji. Neki od tih ljudi nas sad gledaju i ovo je njima upućeno. To su mali poljoprivrednici. Oni proizvode i voće i povrće i mleko i meso. Naravno, osnov za uspeh na nekom tržištu je ono čuveno 3K – kvantitet, kvalitet i konstantnost svega toga. Da se ne zavaravamo, male količine ne znače mnogo na velikim tržištima. Jedan Kairo je grad preko 20 miliona ljudi, a istovremeno taj proizvod koji mi nudimo mora da ima ujednačeni kvalitet. U prevodu, poštovani prijatelji, zemljoradnici Srbije, taj naš jogurt, to naše mleko, taj naš sir uvek mora da ima isti procenat masnoće, mora da bude u istom pakovanju, iste težine da bi bio verifikovan na tom stranom tržištu. Zbog toga u narednom periodu su nam izuzetno bitni naučno-istraživački razvoj u oblasti poljoprivrede, tu očekujem da u novom budžetu izdvojimo znatna sredstva, da se posebno pozabavimo utvrđivanjem kvaliteta, a i ono što se zove posebno istraživanje specifičnosti pojedinih tržišta. Ta tržišta nisu uniforma, ona svako za sebe je osobeno i stoga moramo pristupiti na valjan način. Još jednom, ovo je velika šansa, što se tiče individualnih poljoprivrednih proizvođača, 520 hiljada. Apelujem na njihovo udruživanje kroz poljoprivredne zemljoradničke zadruge, da poljoprivredne službe pojačaju svoju aktivnost i svi skupa da tu veliku šansu koju smo dobili kao privreda, kao poljoprivreda, iskoristimo. Još jednom na kraju moram da podsetim, sviđalo se to nekome ili ne, poljoprivredno zemljište Republike Srbije, pet miliona hektara, od toga tri i po miliona u funkciji, je jedinstven i neponovljiv resurs koji imamo. Prema njemu moramo da se odnosimo sa najvećom pažnjom. Ljudi, mi nismo Hrvatska, mi nemamo more, to je naša ključna prednost. Istovremeno, završiću sa ovim dogovorom, sa poljoprivrednicima, pristup mora da bude sistemski, i sistematičan, celovit i da se ne bavimo poštovani prijatelji, posledicama nego da otklanjamo uzroke. Toliko i zahvaljujem na pažnji. 

ANA BRNABIĆ: Hvala vam. Reč ima ministar Đurić. 

MARKO ĐURIĆ: Poštovana predsednice, predsedniče Vlade, gospodo narodni poslanici, otvaranje novih tržišta je jedan od ključnih zadataka koji se postavljaju pred srpsku spoljnu politiku. Mi u ovom trenutku aktivno radimo na tome da na predstojećem zasedanju Generalne skupštine UN koja će se održati u septembru mesecu u Njujorku, Republika Srbija potiše još sporazuma koji se odnose i na trgovinu i na investicije i da stvorimo dodatne pretpostavke za pristup novim tržištima. Ali, za sve veoma je važno da negujemo političke odnose sa zemljama širom sveta i mi sa mnogo elana i entuzijazma nastavljamo multivektorsku spoljnu politiku Srbije. U ovom trenutku Srbija ima diplomatsko-konzularna predstavništva u 104 centra. Mi nameravamo da u narednom periodu kadrovski, materijalno, logistički ojačamo to naše prisustvo. U nekim centrima mi već u saradnji sa Mađarskom ostvarujemo radi uštede prisustva, zajedničko prisustvo, radi uštede sredstava to radimo, dakle, iz istih zgrada. U narednom periodu sagledaćemo kako i gde možemo na još mesta, na ekonomičan način da proširimo svoje prisustvo. Hoću da vas kratko izvestim o tome da sam u prethodnih mesec dana učestvovao na čak šest velikih međunarodnih samita. Sastao se sa desetinama i desetinama kolega, sa kojima je na svakom od ovih sastanaka tema širenje ugovorne baze bila jedna od ključnih. Prethodne nedelje u Beogradu je boravila ministarka spoljnih poslova Japana. Nakon sastanka koji smo održali sa ministarkom spoljnih poslova Japana, zajednički je dogovoreno da objavimo potpisivanje sporazuma o investicijama između Srbije i Japana. To će da bude u konkretnom slučaju sa ovom zemljom, jedan dodatni impuls. To je na fonu onoga što predsednik Vučić radi i što je radio u prethodnim godinama i što ste potcrtali kada je reč o Egiptu, a ono što je naša nacionalna politika to je nacionalno odgovorna spoljna politika pružene ruke. Da bi ona bila realizovana, naravno, mora da se nastavi i sa ekonomskim rastom i razvojem. Mi smo u prethodnom periodu zaista mogli da, kao vrlo efektnu tačku za promenu slike o Srbiji, koristimo i činjenicu da je Srbija zemlja koja je u prethodnih 10 godina više nego udvostručila BDP, koja trenutno gradi 10 novih autoputeva, dve brze pruge koja se ubrzano razvija i predsedava globalnim partnerstvom za veštačku inteligenciju. Dakle, sve činjenice koje ne možete da pročitate u „min strim“ medijima, u velikom broju zemalja, i naša misija menjamo sliku i imidž o Srbiji u svetu je zasnovana i na kvalitetnom srpskom proizvodu. Dakle, nisu samo sprske diplomate, srpski političari i privreda ono što menja sliku o Srbiji, već i individualni srpski proizvođači. Dok sam služio kao diplomatski predstavnik Srbije, često sam sa ponosom mogao da pokažem našim domaćinima i sok iz Kosjerića, domaći, i rakije koje se proizvode od Gruže, Čačka, Arilja, nema kraja Srbije koji nema nešto izuzetno po kvalitetu, tradiciji i ukupnom karakteristikama da ponudi globalnom tržištu. Želim da vas uverim, ne želeći da trošim previše vremena, da vaš upit i vaš zadatak koji ste nam dali shvatamo veoma ozbiljno, da ćemo u narednom periodu udvostručiti trud na tome da Srbiju predstavimo kao atraktivnu destinaciju za saradnju u oblasti privrede i poljoprivrede, ali iznad toga da tu mrežu prijateljstava sa zemljama i narodima širom sveta, koje je nasleđe prethodnih generacija i predstavlja izuzetnu uporednu prednost za našu zemlju čuvamo, negujemo i pretvorimo u zalog za uspešan razvoj naše zemlje u budućem periodu. Sporazum koji npr. imamo sa Narodnom Republikom Kinom, koji je stupio na snagu od 1. jula, predstavlja istorijsku šansu koju će i naši unuci, verujem, umeti da vrednuju, a između ostalo, on doprinosi i da Evropa kao kontinent smanjuje svoj deficit u spoljnoj trgovinskoj razmeni sa Kinom. Dakle, to je jedan i srpski i sve evropski koristan sporazum. Ovakvu vrstu aktivnosti nastavićemo da preduzimamo. Kada je reč o EU sa kojom ostvarujemo preko 70% razmene, moram da kažem da mi nastavljamo jačanje političkih odnosa sa državama. Prisustvovao sam i sastanku Saveta ministara spoljnih poslova EU u Luksenburgu. Ova vlada je definisala proces evropskih integracija kao svoj strateški prioritet, i okviru toga mi ćemo nastaviti da insistiramo da i tokom pristupanja i pri pristupanju Srbije u EU srpski poljoprivrednici, sprski poljoprivredni proizvođači budu jednako tretirani kao oni u Nemačkoj, Francuskoj, ili bilo kojoj drugoj zemlji. Više puta sam javno ponovio mi hoćemo da budemo deo te zajednice i vrednosno i politički i na svaki drugi način, ali ne želimo da budemo Puertoriko EU, dakle teritorija bez prava glasa, i teritorija čiji proizvođači, privrednici i građani neće imati apsolutno jednaka prava. Srbija ima šta da ponudi EU. Mi imamo ekonomiju koja je zdrava, BDP koji se razvija i raste svake godine 4.7% samo u prvom semestru ove godine, i ulaskom Srbije EU bi dobila snažan par ruku. Dakle, mi imamo ozbiljne adute u svojim rukama, da ne govorimo samo o resursima, prirodnim, govorim pre svega o ljudima. Govorim pre svega o tradiciji, istoriji, elanu, kulturi i vrednostima koje sa sobom donosimo i zbog toga imamo razloga da gordo i čvrsto insistiramo na tome da naši interesi budu uvaženi. Da ne dužim, samo hoću da kažem pošto vidim ovde svoje prijatelje sa Kosova i Metohije, da ćemo mi Ministarstvo spoljnih poslova još aktivnije uključiti u podršku našem državnom pregovaračkom timu i kada je reč o Kosovu i Metohiji, da želimo da svaka naša ambasada, svaki naš konzulat budu i Kancelarija za KiM, koja će doprineti da se istina o teškom položaju našeg naroda na Kosovu i Metohiji i represija Kurtijevog režima čuje što dalje. Hvala. 

ANA BRNABIĆ: Hvala vam. Reč ima narodni poslanik Života Starčević. Izvolite. 

ŽIVOTA STARČEVIĆ: Složićete se sa mnom da je pravovremeno i kvalitetno informisanje naših poljoprivrednih proizvođača veoma važno i u tom smislu predlažem da ovakvi dogovori, kao što je bio 18. jula, malo jače se medijski promovišu i na neki drugi, ili da se nađe bilo koji drugi način da dođe do poljoprivrednih proizvođača, jer nisu svi poljoprivredni proizvođači članovi tih udruženja. To je jedan konstruktivan predlog. Što se tiče saradnje sa Egiptom, gospodine Martinoviću nije u pitanju samo izvoz poljoprivrednih proizvoda, mi smo Dragan Marković Palma, je u vreme ministra Nedimovića, vodio kod ministra jednog od najjačih privrednika u Egiptu Ajmana Gamila, koji je bio zainteresovan, recimo da, napravi ovde, investira i da napravi postrojenje koje prerađuje kukuruz u nekih 60 različitih proizvoda, koje bi kasnije plasirali na arapsko tržište i mogućnosti su svakako velike. Hteo sam da postavim pitanje ministarki prosvete gospođi Đukić Dejanović, naime ovih dana u Narodnoj skupštini Republike Srbije, raspravljamo o deklaraciji Svesrpskog sabora i u toj deklaraciji u članu 31. Svesrpski sabor naglašava ujedinjujući značaj srpskog jezika i ćiriličnog pisma, kao stubova srpske kulture i nauke, ali i nacionalnog identiteta. U članu 32. Svesrpski sabor predlaže mere u cilju očuvanja i negovanja srpske kulture i srpskog nacionalnog identiteta,u tom smislu organizovanje i sprovođenje jedinstvenih, posebno standardizovanih programa učenja srpskog jezika ćiriličnog pisma, srpske književnosti kulture i istorije, daje se podrška osnivanju i izgradnji i obnovi i održavanju predškolskih i školskih srednješkolskih ustanova i ustanova kultura, kao i osnivanje obnova izučavanja srbistike na visoko školskim ustanovama u saradnji sa dompicilnim državama. U članu 48. deklaracije Svesrpski sabor traži zajednički rad u cilju unapređenja koordinisanog nastupa, okupljanju i angažovanju srpske dijaspore u svetu. Poštovana ministarko, sve ovo su delokruzi rada Ministarstva prosvete Republike Srbije i ono što želim da vas pitam, kakav je rad Ministarstva prosvete sa našom dijasporom. Interesuje me, postavljam pitanje kakva je mreža dopunskih škola u inostranstvu, u koliko država postoje dopunske škole, da li Ministarstvo prosvete radi na širenju mreže dopunskih škola, koliko učenika pohađa naše škole u inostranstvu i koliko grupa i koliko nastavnika je angažovano na tom poslu. Hteo bih da postavim, pošto je nama zaista važno iz JS, ali mislim i svima iz vladajuće koalicije, i smatramo važnim državnim pitanjima a to je borba protiv bele kuge, odnsono naše demografsko pitanje, pitanje je izmena zakona o finansijskoj podršci porodici sa decom i šta će te izmene podrazumevati i kakav će bit iznos roditeljskog dodatka, jer prosto možemo reći da u delu srpskih medija sprovodi se kampanja kako bi se bacila senka na činjenicu da će Srbija imati najveći roditeljski dodatak na Balkanu? Hvala. 

ANA BRNABIĆ: Hvala vam. Reč ima ministar Slavica Đukić Dejanović. Izvolite. 

SLAVICA ĐUKIĆ DEJANOVIĆ: Zahvaljujem. Poštovani narodni poslaniče, zahvaljujem na ovom pitanju. Zahvaljujem na ozbiljnoj pripremi da pitate i da na pravi način govorimo i o tako značajnoj temi kao što je Deklaracija o zaštiti nacionalnih i političkih prava i zajedničkoj budućnosti srpskog naroda, koja i te kako u članovima 31, 32, 41. i 48. tretira pitanje obrazovanja i zapravo delimično se dotiče svih onih aspekata o kojima ste razmišljali kada ste postavili pitanje. Ja ću biti krajnje konkretna. Mi radimo na povećanju broja škola u kojima se ostvaruje obrazovno-vaspitni rad na srpskom jeziku u inostranstvu i naš zajednički zadatak, pored širenja mreže škola, je i racionalizacija svih onih aktivnosti koje su usmerene na razvijanje svesti o nacionalnom i kulturnom identitetu i osećanju pripadnosti Republici Srbiji. Vaše konkretno pitanje je bilo u koliko to država mi danas imamo takozvane dopunske škole gde se zapravo nastava odvija na srpskom jeziku - u 22, a da li se bavimo širenjem ove mreže – da. U školskoj 2017/2018 godini bilo je samo devet država, a danas je 22. Veliku zahvalnost naravno dugujemo i saradnji predstavnicima Ministarstava spoljnih poslova, našim konzularno-diplomatskim predstavnicima. Veliku zahvalnost dugujemo našim udruženjima. Srpska pravoslavna crkva takođe učestvuje u ovim aktivnostima i veliki broj renomiranih individualaca daje ogromnu podršku ovom procesu. Mi smo samo tokom 2023/2024 godine formirali nove grupe učenika u Americi, Kairu, Islandu i Češkoj. U ovom momentu 9.162 dece uči na srpskom jeziku, 134 nastavnika realizuje vaspitno-obrazovne programe, a pomenute 2017/2018 školske godine taj broj je iznosio 4.120 učenika i bilo je 47 nastavnika. Još samo jedna napomena. Zavod za unapređenje obrazovanja i vaspitanja i Ministarstvo spoljnih poslova upravo ima trodnevni tečaj za nastavnike koji se pripremaju da u sklopu poznate metodologije, a uz inovativne sugestije daju najviše što mogu kako bi ishodi učenja bili na najvišem mogućem nivou. Hvala vam. 

ANA BRNABIĆ: Hvala vam. Reč ima Milica Đurđević Stamenkovski. Izvolite. 

MILICA ĐURĐEVIĆ STAMENKOVSKI: Zahvaljujem. Poštovana predsednice Skupštine, poštovani predsedniče Vlade, uvaženi narodni poslanici, zadovoljstvo mi je što prvi put kao ministar Vlade Republike Srbije imam priliku da podnesem jedan vid raporta i izveštaja Narodnoj skupštini kao domu koji treba da vrši kontrolu nad radom izvršne vlasti. Zahvaljujem narodnom poslaniku Starčeviću što je pokazao interesovanje za izmene zakona koje, po mom skromnom sudu, predstavljaju izmenu u opštem interesu, izmene u interesu svih majki, svih očeva i sve dece u Srbiji. Ministarstvo za brigu o porodici i demografiju pripremilo je i predložilo izmene i dopune Zakona o finansijskoj podršci porodici sa decom, a cilj izmena koje predlažemo jeste povećanje roditeljskog dodatka. Zadovoljstvo mi je da vas obavestim da smo danas u Kruševcu imali još jedan u nizu okruglih stolova u okviru javne rasprave koja je u toku do 6. avgusta i naša ideja je da proces izmena Zakona o finansijskoj podršci porodici sa decom bude u potpunosti transparentan i mi pozivamo sve društvene subjekte, sve zainteresovane ljude da se uključe u javnu raspravu, da daju svoje mišljenje, da daju svoje predloge, na kraju krajeva, upute i kritiku kako bismo zajedničkim snagama proizveli najbolju moguću verziju izmena zakona koja bi se našla ovde vrlo brzo, verujem, u Domu Narodne skupštine. Zahvaljujem ovom prilikom važim državnim adresama koje su podržale ovu inicijativu. Najpre zahvaljujem predsedniku Republike Srbije koji je podstakao svojom najavom podizanje roditeljskog dodatka, zahvaljujem predsedniku Vlade što je prepoznao i razumeo koliko je važno da ovakvim podsticajima radimo na rešavanju najvećeg i gorućeg problema sa kojim se naša zemlja suočava, a to jeste problem bele kuge, ali zahvaljujem na razumevanju i različitim društvenim akterima sa kojima sam obavila razgovor tokom javne rasprave, ali i pre nje, pre svega mislim na patrijarha SPC, koga sam upoznala sa izmenama zakona, a u narednom periodu inicirali smo sastanke i sa predstavnicima svih drugih verskih zajednica koje su priznate ovde u Republici Srbiji zato što smatramo da je ovaj zakon u interesu svih građana i svih porodica. Verujem da ćete vi kao narodni poslanici onoga časa kada on bude bio ovde u Narodnoj skupštini prepoznati koliko je značajno da, bez obzira na naše političke razlike, glasamo jednodušno, jednoglasno i da svi podržimo da Srbija bude zemlja sa najvećim roditeljskim dodatkom na Balkanu. Šta će te izmene značiti? Dakle, za rođenje prvog deteta izdvojićemo 500.000 dinara jednokratne novčane pomoći. Dakle, 500.000 dinara jednokratne pomoći po rođenju prvog deteta. Složićemo se da je to zaista značajno veći iznos u odnosu na minuli period. Za drugo dete 600.000 dinara, a za treće dete nismo, iako je prvobitni plan bio da povećanje ide samo za prvo i drugo dete, mi smo zajednički postigli dogovor da izvršimo povećanje roditeljskog dodatka i za treće i za četvrto dete. Izmenama zakona predviđeno je da dodatak za treće dete bude 2.280.000 dinara i za četvrto dete 3.180.000 dinara. Naravno, želim da napomenem da po rođenju drugog i trećeg deteta roditelji ostvaruju pravo na jednokratnu novčanu pomoć u iznosu od 135.000 dinara, a da svi roditelji imaju pravo i na paušal za nabavku bebi opreme u iznosi od 7.500 dinara. Ova povećanja su, poštovani građani Srbije i uvaženi narodni poslanici, veoma značajna i veoma velika. Navešću samo primer da trenutno roditeljski dodatak za drugo dete iznosi tri i po prosečne neto zarade u Srbiji, a izmenama zakona taj iznos će se podići na šest prosečnih neto zarada, prema podacima Zavoda za statistiku. Uporednom analizom možemo da zaključimo da država Srbija ima daleko veći roditeljski dodatak nego, na primer, susedna Republika Hrvatska koja kao članica EU, ja vas molim da obratite pažnju na ovaj podatak, jer je Hrvatska zemlja koja se takođe suočava sa problemom bele kuge, za svako novorođeno dete Hrvatska daje svega 309,8 evra, a u Crnoj Gori naknada za novorođeno dete je tri puta manja nego u Hrvatskoj. Vlada Republike Srbije je, kako je navedeno u samom ekspozeu predsednika Vlade, prepoznala izazov bele kuge kao problem sa kojim treba strateški i sistemski da se borimo i naš zadatak je da saradnjom svih resora u Vladi naše zemlje stvorimo ambijent za sigurnost i za bolji status svih naših porodica u Srbiji. Koristim priliku da napomenem da je Ministarstvo za brigu o porodici, u saradnji sa Ministarstvom privrede, pokrenulo značajne aktivnosti u cilju pružanja podrške našim ženama na selu. Naše žene na selu su čuvari i porodice i porodičnih vrednosti, čuvari tradicije, čuvari države. One su ekonomski pokretači značajnih procesa u našoj zemlji i zato nam je cilj da ih ekonomski osnažimo, da ih podržimo, da stanemo iza njih. Takođe ću iskoristiti ovih nekoliko minuta da vam pomenem i da naše ministarstvo kreće sa osnivanjem kancelarija za porodice u lokalnim samoupravama, zato što je cilj da kao tim, kao Vlada Republike Srbije, idemo ka građanima, da budemo dostupni njima, da oni mogu da nas kontaktiraju, ulože primedbe, postave pitanja, da im se nađemo i pomognemo da ostvare svoja prava koja su predviđena različitim projektima i programima, da privredu vratimo porodici i da porodicu vratimo privredi, da porodicu ekonomski osnažimo i da je prepoznamo kao nacionalni interes. Naravno, poštovani narodni poslanici, bilo bi nesavesno sa moje strane, možda neodgovorno, ali u svakom slučaju, nekorektno da se ne oglasim na medijsku hajku koja traje danima i koja se pretvorila u javni linč i lični obračun i sa mnom kao ženom i kao ministarkom u Vladi Republike Srbije. Ali, svu svoju pažnju, trud, ljubav i energiju neću ulagati u to da demantujem pogrešno interpretirane citate, zlonamerno tumačene izjave, niti podrugljive komentare koji imaju za cilj da bace senku na sve ono što Vlada Republike Srbije čini izmenama ovog zakona i podizanjem roditeljskog dodatka. Isključivo ću se posvetiti onom poslu koji mi je poveren, a povereno mi je da brinem o najlepšoj mogućoj temi, o nečemu od čega zavisi budućnost našeg naroda, i ne samo našeg naroda, o nečemu što je temelj našeg društva, o nečemu što suštinski nema alternativu, što je život, što je rađanje, što je budućnost. Verujem da zajedničkim snagama Vlada Republike Srbije može pred pitanjem hoće li nas biti u vremenu koje dolazi da odgovori potvrdno i da kaže – da, borićemo se da nas ima, da se rađamo i da nas bude ovde u našoj zemlji, svoj na svome. Zato će Ministarstvo za brigu o porodici brinuti o svim porodicama i svu svoju energiju i pažnju usmeravam isključivo ka tome, naravno, pozivajući sve medijske adrese da pokažu minimum korektnosti u izveštavanju o ovako značajnoj temi, jer smatram da svi treba da se potrudimo da do građana dođe informacija da će Srbija biti zemlja, nakon izmena ovog zakona, sa najvećim roditeljskim dodatkom. To je jedna lepa vest i ja vam se zahvaljujem što ste dali priliku da to još jednom podelimo sa građanima Srbije, sa svim majkama i očevima. Hvala vam. Živela Srbija i živele sve naše porodice! 

ANA BRNABIĆ: Ministre Vulin, nemamo vremena, osim ako nećete minut, zato što želim da narodni poslanik zaključi sa svojih dva minuta. Izvolite, poslaniče. 

ŽIVOTA STARČEVIĆ: Zahvaljujem. Čuveni kompozitor i pijanista Franc List, koji je poreklom Mađar, rođen u Austriji, u mladosti živeo u Francuskoj, završio karijeru na nemačkom dvoru, je svojevremeno rekao – važno je da jedan narod, kroz sve vekove brojnih iskušenja, zadrži svoj urođeni temperament i svoju tradicionalnu simboliku. Srbi su, kao malo ko u ovom delu Evrope, u tome uspeli. Ako smo uspeli da zadržimo svoj identitet pod otomanskom imperijom, ako smo uspeli da sačuvamo svoj identitet pod Austrougarskim carstvom, ako smo uspeli u toku dva svetska rata, u komunizmu, mislim da mi danas imamo obavezu, danas kada globalizam uništava sve što ima prefiks tradicionalno i nacionalno svuda u svetu, da ostanemo dosledni sebi i da vodimo računa o identitetskim pitanjima i da o tome vodimo računa ne samo u Srbiji, ne samo u Republici Srpskoj, već svuda u svetu gde žive Srbi, kako nam se ne bi desilo da neka druga ili treća generacija naših sunarodnika u dijaspori zaboravi da govori srpski jezik, da ne zna da čita ćirilicu ili da ne zna ništa o našoj istoriji, kulturi ili tradiciji. Kada nam je jedan velikan poput Franc Lista, a namerno sam rekao da je poreklom Mađar, da je živeo u Francuskoj, Nemačkoj, Austriji, kad nam on oda takvo priznanje, onda to mora biti naš zavet za budućnost i to je obaveza svih nas. Jedinstvena Srbija zato podržava Svesrpsku deklaraciju, podržava aktuelnu politiku države Srbije i vaš rad u Ministarstvu prosvete, gospođo Slavice Đukić Dejanović. Ono što je poenta je da Srbin bude Srbin gde god se nalazio, jer je to naš zavet. Hvala. 

ANA BRNABIĆ: Hvala vam. Nastavak sednice je u ponedeljak u 10.00 časova. Hvala vam.