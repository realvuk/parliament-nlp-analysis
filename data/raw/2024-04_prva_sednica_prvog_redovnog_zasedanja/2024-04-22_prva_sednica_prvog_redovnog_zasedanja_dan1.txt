ANA BRNABIĆ: Dobar dan svima. Poštovane dame i gospodo narodni poslanici, otvaram Prvu sednicu Prvog redovnog zasedanja Narodne skupštine Republike Srbije u 2024. godini. Pozivam vas da saslušamo himnu Republiku Srbije. Hvala vam. Na osnovu službene evidencije o prisutnosti narodnih poslanika, konstatujem da sednici prisustvuje 134 narodna poslanika. Podsećam vas da je članom 88. stav 5. Poslovnika Narodne skupštine predviđeno da kvorum za rad Narodne skupštine prilikom utvrđivanja dnevnog reda postoji ako je na sednici prisutna većina od ukupnog broja narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Prisutno je 216 narodnih poslanika. Prisutna je većina od ukupnog broja narodnih poslanika. Konstatujem da je primenom elektronskog sistema za glasanje prisutno u ovom trenutku 220 narodnih poslanika, odnosno da je prisutna većina od ukupnog broja narodnih poslanika i da postoje uslovi za rad Narodne skupštine u smislu o članu 88. stav 5. Poslovnika Narodne skupštine. Obaveštavam vas da su sprečeni da sednici prisustvuju sledeći narodni poslanici: Siniša Ljepojević i Dragan Stanojević. Saglasno članu 86. stav 2. i članu 87. stav 2. Poslovnika Narodne skupštine, obaveštavamo vas da je ova sednica sazvana u roku kraćem od roka utvrđenog u članu 86. stav 1. Poslovnika Narodne skupštine i izuzetno za ponedeljak, dakle, mimo dana utvrđenih u članu 87. stav 1. Poslovnika Narodne skupštine, zbog potrebe da Narodna skupština što pre razmotri Predlog zakona iz predloženog dnevnog reda. U sazivu ove sednice, koji vam je dostavljen, sadržan je predlog dnevnog reda sednice. Pre utvrđivanja dnevnog reda sednice, saglasno članu 92. stav 2. i članu 93. Poslovnika, potrebno je da Narodna skupština odluči o predlozima za stavljanje na dnevni red akata po hitnom postupku i predlogu za vođenje pretresa u pojedinostima odmah po završetku načelnog pretresa predloga zakona. Sledeći su predlozi za razmatranje akata po hitnom postupku: Pod jedan - Poslanička grupa ALEKSANDAR VUČIĆ – Srbija ne sme da stane predložila je da se, po hitnom postupku, stavi na dnevni red Predlog odluke o izmenama odluke o izboru članova i zamenika članova Odbora Narodne skupštine Republike Srbije, koji je podnela Narodnoj skupštini 28. marta 2024. godine. Stavljam na glasanje ovaj predlog. Molim narodne poslanike da pritisnu odgovarajući taster na poslaničkoj jedinici. Konstatujem da je za glasalo 146 narodnih poslanika i da je Narodna skupština prihvatila ovaj predlog. Pod dva - Poslanička grupa Dragan Marković Palma – Jedinstvena Srbija predložila je da se, po hitnom postupku, stavi na dnevni red Predlog odluke o izmeni odluke o izboru članova i zamenika članova Odbora Narodne skupštine Republike Srbije. Stavljam na glasanje ovaj predlog. Konstatujem da je za glasao 141 narodni poslanik i da je Narodna skupština prihvatila ovaj predlog. Pod tri – Odbor za ustavna pitanja i zakonodavstvo predložilo je da se, po hitnom postupku, stavi na dnevni red Predlog autentičnog tumačenja odredbe člana 2. Zakona o potvrđivanju Okvirnog protokola o finansijskoj i tehničkoj saradnji između Vlade Republike Srbije i Vlade Kraljevine Španije u oblasti infrastrukturnih projekata, koji je podneo Narodnoj skupštini 8. aprila 2024. godine. Stavljam na glasanje ovaj predlog. Konstatujem da Narodna skupština nije prihvatila ovaj predlog. Glasalo je 64 narodnih poslanika. Pod četiri – 184 narodna poslanika u Narodnoj skupštini Republike Srbije predložila su da se po hitnom postupku stavi na dnevni red Predlog zakona o izmenama i dopunama Zakona o lokalnim izborima, koji su podneli Narodnoj skupštini 20. aprila 2024. godine. Stavljam na glasanje ovaj predlog. Konstatujem da je Narodna skupština prihvatila ovaj predlog sa 167 glasova za. Predlog za vođenje pretresa u pojedinostima odmah po završetku načelnog pretresa pojedinog predloga zakona. Stavljam na glasanje. Konstatujem da je Narodna skupština prihvatila ovaj predlog. Glasalo je za 163 narodna poslanika. Pošto smo se izjasnili o predlozima za stavljanje na dnevni red sednice akata po hitnom postupku i predlogu za vođenje pretresa u pojedinostima odmah po završetku načelnog pretresa predloga zakona, na osnovu člana 93. stav 3. Poslovnika Narodne skupštine, stavljam na glasanje predlog dnevnog reda u celini. Molim narodne poslanike da glasaju. Konstatujem da je Narodna skupština utvrdila dnevni red Prve sednice Prvog redovnog zasedanja Narodne skupštine Republike Srbije u 2024. godini. Glasalo je 153 narodna poslanika za. Prelazimo dalje. Primili ste Predlog zakona koji su podneli narodni poslanici. Pre otvaranja načelnog pretresa, podsećam vas da prema članu 97. Poslovnika Narodne skupštine ukupno vreme rasprave u načelu za poslaničke grupe iznosi pet časova, kao i da se ovo vreme raspoređuje na poslaničke grupe srazmerno broju narodnih poslanika članova poslaničke grupe. Molim poslaničke grupe, ukoliko to već nisu učinile, da odmah podnesu prijave za reč sa redosledom narodnih poslanika. Saglasno članu 157. stav 1. Poslovnika Narodne skupštine, otvaram načelni pretres o Predlogu zakona o izmeni i dopuni Zakona o lokalnim izborima. Da li predstavnik predlagača narodni poslanik Milenko Jovanov želi reč? Izvolite. 

MILENKO JOVANOV: Poštovane dame i gospodo narodni poslanici, pred nama je zakon koji su podržale poslaničke grupe vladajuće koalicije i neke poslaničke grupe opozicije, sve ukupno, dakle, tu ima i više od broja poslanika koji su dali potpis, jer neki od naših poslanika nisu bili u zemlji, pa nisu mogli da daju potpis, što znači da ne pričamo više ni o dvotrećinskoj, nego bliže o tročetvrtinskoj većini koja je stala iza ovog predloga. Predlogom se predviđaju sledeće izmene Zakona o lokalnim izborima: da se odluka o raspisivanju lokalnih izbora donosi najranije 150 dana, a najkasnije 45 dana pre isteka mandata odbornika, do sada je bilo 120 dana, da od dana raspisivanja lokalnih izbora do dana glasanja ne može da prođe manje od 30, a ni više od 60 dana, do sada je bilo 45, dodaje se novi član kojim se reguliše koordinirano sprovođenje izbora za odbornike Skupštine grada i odbornike skupštine gradskih opština, iz prostog razloga što je to često unosilo konfuziju i nerazumevanje kako i da li postoje onda u gradovima koji imaju gradske opštine, dakle, Beograd, Niš, Požarevac, dakle, da li na biračkom mestu imamo dva biračka odbora za izbore koji su gradski i opštinski ili jedan birački odbor itd, sada se to reguliše zakonom i treći član reguliše pitanje stupanja na snagu ovog zakona, gde kaže da će stupiti na snagu narednog dana od objavljivanja u „Službenom glasniku“ Republike Srbije. Sve ovo i sve ove izmene su posledica razgovora koji su vođeni u prethodnim nedeljama između predstavnika poslaničkih grupa u Narodnoj skupštini Republike Srbije zajedno sa ljudima iz nevladinog sektora. Zahtev je bio da izbori budu održani u isto vreme. Čitaćemo kasnije i stenograme ko je šta tražio. Traženo je da to bude 2. juna. Ovo nije naš predlog. Formalno jeste naš predlog, faktički ovo je predlog koji je predložen od strane opozicionih stranaka. Pročitaću vam kasnije i čućete i ko i kako i na koji način. Imali smo određene rezerve prema ovom predlogu. Međutim, imajući u vidu situaciju u kojoj se zemlja nalazi, zaista, pritiske koji su nezabeleženi kada je naša zemlja u pitanju i što se tiče Kosova i Metohije, što se tiče Republike Srpske i što se tiče rezolucije koja se priprema o Srebrenici, dakle, pritisak na naš narod je takav da želimo da pokušamo da barem te unutrašnje tenzije spustimo. U tom kontekstu smo prihvatili ne jedan ili dva, nego sva tri predloga koja su dolazila od strane opozicionih stranaka. U tom kontekstu, pozivam sve koji su ovaj predlog potpisali, da za ovaj predlog glasaju. Naravno, kako to kod nas obično biva, neki su se u međuvremenu predomislili, ali imaćemo prilike da čujemo i te argumente, pa ćemo na njih odgovarati i o svemu polemisati. U svakom slučaju, ovo je trebalo da bude kompromis koji će na neki način zatvoriti to pitanje kada će biti izbori. Zahtevano je da budu, još jednom kažem, u istom danu. Zahtevano je da budu 2. juna. Ovim izmenama i dopunama omogućićemo glasanje 2. juna u gradu Beogradu i svim onim lokalnim samoupravama koje u decembru nisu imale izbore. Hvala. 

ANA BRNABIĆ: Hvala. Da li predsednici, odnosno predstavnici poslaničkih grupa žele reč? Reč ima narodni poslanik Aleksandar Jovanović. Izvolite. 

ALEKSANDAR JOVANOVIĆ: Zdravo živo svima. Gospođo Brnabić, imam jedno pitanje za vas, pre nego što krenemo sa ovim što je na dnevnom redu. Na početku proteklog saziva građanska inicijativa „Kreni promeni“ podnela je ovde zahtev da se u ovoj Skupštini raspravlja o trajnoj zabrani litijuma i bora, iskopavanju litijuma i bora. Vaš prethodnik, gospodin Orlić, čim je stupio na tu funkciju, istog momenta je prekršio Ustav. Ovde je neko pokrao 38.000 građana tako što su njihovi glasovi, ja vas pitam, završili gde? Dakle, gde su potpisi 38.000 građana? Pošto ste vi, gospođo Brnabić, ovde preuzeli ulogu domaćina u ovoj kući, kako vi volite da kažete svetog doma u kome se kradu potpisi, ja vas sad pitam pred svima vama, pred građanima, gde su potpisi 38.000 građana? Pošto ste vi rekli da je priča o litijumu zabranjena, tj. završena, da je to zatvorena priča i ponovo ste slagali. Dakle, ko krade ovde u ovoj Skupštini? Ko se ovde bavi lopovlukom? Govorim sad za ovu Skupštinu. Sad ću da pređem o drugim stvarima. Imam još jedno pitanje za vas. Ovde su se vodili pregovori o uslovima za naredne izbore koji slede. Jedan dan ste Ustav tretirali kao Jevanđelje, kleli se u njega, a drugi dan kao otirač, pa jedan dan ne možemo da kršimo Ustav, pa drugi dan možemo da kršimo Ustav, imam drugo jedno pitanje za vas, gospođo Brnabić, ko je pozvao ambasadora Hila na sastanak sa opozicijom da bude prisutan i da sluša ono što se tiče samo naše zemlje, ono što je naša unutrašnja stvar, a to su izbori? Dakle, to je drugo pitanje za vas. Očekujem odgovor od vas, dakle, otkud ambasador Hil na razgovorima o izborima? Sad ću da vam kažem otkud ambasador Hil? Nije on tu zato što je mnogo zainteresovan za izborne uslove i za demokratiju ovde u ovoj zemlji, nego zato da može da obezbedi da njegove firme, kao što je „Behtel“, na primer, kao što je ovaj Kušner, dobijaju poslove bez tendera, da ovde mogu, recimo, da grade na lokaciji vojnog kompleksa Generalštab, a tako što ste vi odlučili, po vašem starom dobrom običaju, da poklonite zemlju da bi se na mestu stradanja, simbola NATO agresije gradili nekakvi hoteli sa pet zvezdica sa džakuzijem i kockarnicama. Odakle vama pravo, dokle mislite da prodajete, tj. da poklanjate nešto što nije vaše? Generalštab ne pripada ni Aleksandru Vučiću, ni Goranu Vesiću, ni vama gospođo Brnabić. To isto važi i za Sajmište koje ste, takođe, planirali da sravnite sa zemljom… 

ANA BRNABIĆ: Poštovani narodni poslaniče… 

ALEKSANDAR JOVANOVIĆ: Molim, poštovana, pod znacima navoda, predsednice Skupštine, hajde vi mene da pustite da ja pričam… 

ANA BRNABIĆ: Samo da vam kažem da vas molim da se držite dnevnog reda. Ne morate čak ni da se držite dnevnog reda, možete samo, evo u nekom opsegu koji ima veze sa dnevnim redom, pošto Generalštab nema svakako. Molba. Ako se ne držite, to je svakako vaše pokazivanje nepoštovanja prema građanima Republike Srbije. 

ALEKSANDAR JOVANOVIĆ: Pustite me da govorim. 

ANA BRNABIĆ: Hoćete da nastavite bez dnevnog reda? Hajdete. 

ALEKSANDAR JOVANOVIĆ: Na dnevnom redu su izbori. Jel su na dnevnom redu izbori? 

ANA BRNABIĆ: Nastavite, samo nastavite. 

ALEKSANDAR JOVANOVIĆ: Čekajte, nemojte mi upadati u reč. Ovo je moje vreme. Znači, kada budete hteli da razgovarate, siđite dole pa razgovarajte. Nemojte mi više upadati u reč. Ja vas neću moliti. Dakle, ja vas pitam sad, evo držim se dnevnog reda, pitam - šta radi Kristofer Hil na pregovorima sa opozicijom o izbornim uslovima? Otkud on tu? Šta je, pojela maca jezik? Rekao sam vam otkud tu. Nameračili ste se na Sajam, nameračili ste se na Generalštab, Arapima ste poklonili pola Beograda na vodi, sad idete dalje. Sad ste našli nekog Kušnera, čovek planira da gradi gde god stigne. To su vaši partneri. Šta ste se tačno dogovorili sa njim, šta ste potpisali isto kao sa Rio Tintom? Hajde da vi prekinete malo sa tom praksom tajnih ugovora i pregovora. Još jedno pitanje za vas – ko je tačno potpisao u Ohridu da se tzv. državi Kosovo omogući prijem u Savetu Evrope, recimo, i u svim svetskim organizacijama? Pošto ovde nas prozivate, mene lično, da sam izdajnik, ja vas sad pitam – jel to patriotizam, gospođo Brnabić? Da li je patriotizam da Aljbinu Kurtiju predate 15% naše teritorije, a da „Rio Tintu“ i ostalim kompanijama predate drugih 15% naše teritorije i da mogu da truju ovde i raseljavaju naše seljake? To ste vi nameračili. Sad kakve to veze ima sa izborima? Sve ima veze sa izborima, gospođo Brnabić. Ja pričam o izborima. Što kršite Ustav? Što kradete potpise? Što ljude proterujete sa njihovih njiva? Što nas prozivate da smo izdajnici svoje zemlje? Sad još jednom da ponovim pred svima vama – Ekološki ustanak, kome pripadam, nikad neće priznati lažnu državu Kosovo. To sam govorio ovde više puta. Onaj kome nije jasno čije je Kosovo nek pročita Ustav Republike Srbije, ali ne bi bilo loše, gospođo Brnabić, da ga i vi malo pročitate, jer ste ga prekršili u Ohridu. Zamajavate narod sve vreme, obmanjujete ljude koji žive dole koji ne znaju šta da rade. Jedina opcija, koju ste vi ponudili, jeste da se sele sa Kosova, kao što ste drugu opciju ponudili ljudima iz Gornjih Nedeljica da se sele pred jednim drugim neprijateljem, a to je „Rio Tinto“. Sećate se, gospođo Brnabić, sreli smo se gore na Kablaru, na Kablaru gde gradite ono vaše čudo od vidikovca. Naravno, posledica toga je kasapljenje šuma. Vi ste prošli sa Vesićem u vašoj blindiranoj limuzini, a šta se desilo sa nama i sa ljudima koji su hteli da zadrže, sačuvaju svoju šumu? Dobili su batine od vaše specijalne policije. To se desilo gore na Kablaru. Imam još jednu poruku za vas od ljudi ispod Rtnja i Sokobanje i podrtanjskih sela. Nekome je palo na pamet, a zna se pretpostavimo i kome, Nikoli Petroviću i vašim pajtosima, da poseče 11.000 hektara šume da bi neko gradio vetrenjače gore. Znate šta će da se dogodi ako neko poseče 11.000 hektara šume? Ostaviće Rtanj bez vode. To će biti pusta planina. To ste hteli da radite i na Staroj Planini, pa smo vas sprečili. Sećate se dobro gospođo Brnabić. Ja samo kažem – zašto to radite? Jel mogu da nastavim, gospođo Brnabić? Jel vam smeta ova tema. Ako hoćete da promenim malo, kažite mi koja vam odgovara, pošto su vam sve neprijatne. Dakle, još jedno pitanje za sve – što bežite od teme iskopavanja litijuma „Rio Tinta“? Čega se vi plašite? Nego malo da skembamo potpise. Gospodine Orliću, gde su kutije sa potpisima? Bivši predsedniče Skupštine, ovog svetog doma, u kome vlada kleptomanija. Znate šta, gospođo Brnabić, da se kojim slučajem ovde poštuje Ustav i da Tužilaštvo radi svoj posao, pola Vlade, a vi na čelu, bi odavno bili u Zabeli na robiji. Za to što radite se ide na robiju i doći će jedan dan, a budite sigurni kad će to i da se desi, kada će u ovoj zemlji početi da vlada zakon, to će sigurno da se dogodi. Sad ja vas pitam jedno, možda je i malo privatno pitanje, a evo vas da pitam za početak – koliko vredi vaša imovina, gospođo Brnabić? Koliko vi zapravo imate para? Pitaću i druge. Vi i vaša šira i uža rodbina – koliko ste zapravo vi to bogati? Dok ovde pričate o patriotizmu, dok pričate o prosperitetu, narod nema šta da jede, a vi svaki dan buć, brć, gore u bazen u Jovankinoj vili. Baš lepo. Vrhunski čin patriotizma. Ja sam potrošio, a imam još vremena. Dakle, da nam prvo kažete svi vi koji ste se obogatili na muci ovog naroda – koliko para, recimo, ima Siniša Mali? Koliko vredi vaša imovina, koliko to i gde su te pare? Pričate o Ekspu. Prvo ste rekli da će Ekspo da košta 12 milijardi evra, a onda ste ispalili 17 milijardi evra. Za to vreme, evo tu je koleginica Marušić, ona se bavi jednom temom koja ovde muči mnoge u ovoj zemlji, a to su gladna deca, na hiljade gladne dece u ovoj zemlji, dok se vi brčkate po Jovankinoj vili. Baš lepo. I šta mislite dokle će to da traje? Mi smo se na ove izbore odlučili da idemo bez obzira što znamo kakav je protivnik i neprijatelj, mogu slobodno da kažem, pred nama. Ova zemlja će kad tad morati da se oslobodi bivših radikala. Idemo redom. Jovanov, u kojoj ste vi partiji bili? Demokratska stranka Srbije. Jel ima JUL, hajde neka digne ruku JUL, jel ima julovaca ovde? Ima. Ima bogami i Srpskog pokreta obnove, evo tamo dvojica. Koga još imamo? Naravno, SPS. Znači, šta ste vi sve zgurali u ovaj tor kome sedite, u robovsku zajednicu kojoj pripadate. Najgori talog ovog društva koji se klanja svakome, a tu ste i vi, gospodine Radojčiću. Sad će Srđan Milivojević da vam pročita himnu nezavisne republike Kosovo kojoj ste se zakleli. Imate tu još, evo pored vas sedi, zaboravio sam kako se zove gospođa, izvinjavam se, i vi ste se takođe kleli Kurtiju na ustav. Stvarno? Kakav patriotizam. Svaka čast. Sad će da vam se pročita, više puta sam vam čitao. Znate šta ste vi zajedno? Vi ste tragedija, apsolutna tragedija, ogledalo ove agonije u kojoj se nalazi ovo društvo. Zato pozivam sve ljude, sve građane, pogotovo na lokalu, odakle su i krenule promene 1996. godine. Pozivam sve građane Beograda da izađemo na te izbore i da ih konačno oteramo tamo gde im je i mesto, nekoga u zatvor, a nekoga u političku istoriju. Hvala kolege. Dakle, da nastavimo da se borimo. Beograd nema privilegiju, nema Niš i Novi Sad nemaju tu privilegiju kao Beograd, da evo za dve godine treći put izlaze na izbore, jer tumbate ljude po Srbiji. Tumbate ih po vašim mitinzima, stavljate ih u autobus, ljudi koji nemaju šta da jedu, očajne ljude. Tretirate ih kao robu, kao krpe. To je vaš odnos prema ljudima. Gazite preko ljudi. Gazite preko zakona, gazite preko svega što je ljudsko i mrtvi hladni to radite, ali zašto? Evo, gospodine Radojičiću, koliko vi stanova imate? Hajde kažite sada koliko vi stanova imate? Koliko ste vi to bogati, koliko ste se obogatili zato što ste se zakleli Kurtiju na ustav? Svi ćete morati kad-tad da dokažete odakle vam tolika lova? Vi ste bre bogataši, vi ne znate šta ćete sa parama. I samo nastavite, dolazi vreme kada ćete imati prilike da u dugim šetnjama po Zabeli, razmislite da nam kažete kako ste se vi toliko obogatili? Eto, toliko za sada. Građani Srbije glavu gore, nastaviće se. Hvala lepo. 

ANA BRNABIĆ: Hvala vam mnogo, poštovani narodni poslaniče. Nadam se da ćete ceniti moju tolerantnost i fleksibilnost, pošto sam vas pustila da govorite o svemu, osim o tački dnevnog reda. O svemu, apsolutno. Tako da, evo da nametnemo sada tu kulturu dijaloga… 

ALEKSANDAR JOVANOVIĆ: Što mi niste zabranili?

ANA BRNABIĆ: Pa, ne želim da vam zabranim. Ja volim da građani čuju uvek šta vi imate da kažete. Ja bih vam produžila vreme, što duže možete da pričate, slobodno pričajte, ja mislim da to ide u prilog pristojnoj Srbiji. Što se tiče pregovora, postavili su mi pitanje, pa samo da vam odgovorim, ambasador Hil je bio na sastanku, ne znam što stalno zaboravljate i druge ambasadore i ambasador Žofre je bio, bio je i ambasador Bratuj, norveška ambasadorka, pa u cilju transparentnosti i da vam olakšam. Znam da posle svih tih razgovora trčite u te zapadne ambasade, da prepričate šta je bilo, pa da bude efikasnije, da čuju sami ljude, pa šta. Jedino što vama smeta što su oni bili na tom sastanku i što ste izgubili mogućnost da prepričavate. Što se tiče tzv. „Kosova“ u Savetu Evrope, drugima se obratite. Oni su potpisali, ovi vaši dojučerašnji koalicioni partneri, da Kosovo bude ne samo u Savetu Evrope, nego da što pre bude član Evropske unije. To možete međusobno da se dogovorite i da nikada nećete priznati Kosovo i Metohiju, svaka čast, evo slažemo se. Drago mi je što ste promenili vaše inicijalno mišljenje, tako da je sve okej. Trudiću se da sa ovog mesta ne odgovaram, ali evo da mi ne postavljate pitanja kada možete da pričate o dnevnom redu. 

ALEKSANDAR JOVANOVIĆ: Siđite dole u klupe pa odgovarajte.

ANA BRNABIĆ: Iz poštovanja prema vama, postavili ste mi pitanje. Ako ne želite da čujete odgovor, nemojte mi postavljati pitanja. Važi? Hvala vam. 

RADOMIR LAZOVIĆ: Poslovnik.

ANA BRNABIĆ: Izvolite, Lazoviću, povreda Poslovnika. 

RADOMIR LAZOVIĆ: Gospođo Brnabić, znam da je novo radno mesto, pa možda bi trebalo da se tolerišu greške, ali s obzirom da je vaš prethodnik … 

ANA BRNABIĆ: Koji član? 

RADOMIR LAZOVIĆ: Član 100. Poslovnika. S obzirom da je vaš prethodnik jako puno puta kršio ovaj član, smatram da treba da vam ukažem da ukoliko želite da učestvujete u pretresu, kako kaže član 100, prepuštate predsedavanje jednom od potpredsednika Narodne skupštine. Ja vas ohrabrujem da u ovome učestvujete, ali molim vas da poštujete Poslovnik, i da to radite sa mesta narodnog poslanika. Hvala. 

ANA BRNABIĆ: U pravu ste, poštovani narodni poslaniče i trudiću se, ali pošto mi već postavljaju pitanja.

RADOMIR LAZOVIĆ: Slobodno odgovorite.

ANA BRNABIĆ: Dobro, hvala vam. Izvolite, gospodin narodni poslanik Orlić. 

VLADIMIR ORLIĆ: Hvala gospođo predsednice. Biću i kraći od dva minuta, pošto mi se u ovoj papazjaniji od govora koja je taman onakva kakva je njihova politika obratio lično, narodni poslanik malopre. Inače, papazjanija koja je ujedno i pokazatelj negde na šta je ličilo i čemu je služilo svo ono rastezanje mesecima sa potpunim besmislicama o navodnim krađama na izborima, problemima biračkog spiska i svega ostalog. Vidite na šta se sve svelo i u šta se sve pretvorilo. Upravo u onu priču zbrda-zdola od po 10 minuta da niko ništa ne čuje, a kako smo to došli ovde gde smo danas i šta ćemo dalje? Naravno, misli se na one koji su pokušali nešto da kažu. Za ovo što me je pitao najbolje bi bilo da pita prvo Savu Manojlovića. Taj je tvrdio da zna tačno gde su potpisi koje je predao. Tvrdio je da je to u Skupštini, pa je tvrdio da je to u Ministarstvu državne uprave, pa je onda tvrdio da je to u BIA. Dogovorite se tamo, popričajte. Da znate i vi, gospođo Brnabić, poslanik ovaj od malopre i ono pitanje da li su potpisi kod mene i u mom kabinetu postavljao i dok sam ja u tom kabinetu bio. Čim sam ga podsetio da je sam u taj kabinet ulazio onoliko puta i uvek bio lepo i rado dočekan, pa sam ga pitao da li ih je možda video tada kada je dolazio, e onda je prestao ta pitanja da postavlja. Izgleda da se nekih stvari prisetio i podsetio. Što se tiče svega ostalog… 

ALEKSANDAR JOVANOVIĆ: Lažeš.

VLADIMIR ORLIĆ: Ovaj sad što viče, da, kaže da mu je bilo jako lepo i uživao je svaki put kada je u taj kabinet dolazio i kako je bio dočekan. Što se tiče svega ostalog, u Ohridu Aleksandar Vučić nije potpisao ništa, hteo je njihov Aljbin Kurti potpis, pa ga dobio nije. Pošto je pitao šta je patriotizam, neka pita Rota kada se vide sledeći put, neka pita Violu fon Kramon kada se vide sledeći put, sigurno će to umeti da mu objasne, ali ko krade u ovoj Skupštini, to ne treba da pita niko nikada jer je to videla Srbija cela, videla na onim snimcima kako se istrčava iz skupštinskog toaleta sa sve onim toalet papirom u rukama u panici kao da ih je dojučerašnji gazda video kako govore da će na izbore 2. juna. Tako da, videlo se ko voli da krade, a i šta voli da krade kad ne može više i bolje od toalet papira. Sve će to ljudi da uzmu u obzir, ja sam siguran, 2. juna. Svako će ovde da dobije ocenu tačno kako zaslužuje, ovi za papir, krađu itd, marginu na kojoj im je mesto, a poštena, dostojanstvena i hrabra Srbija na čelu sa Aleksandrom Vučićem ima da ih pobedi kao nikada do sada. 

ANA BRNABIĆ: Hvala. Molim vas samo da svi pazimo na vreme, da ne prekoračujemo. Izvolite, reč ima Milenko Jovanov. 

MILENKO JOVANOV: Vrlo kratko kao predlagač. Dakle, ja moram pre svega zbog građana koji su imali prilike ovo da slušaju, da ih obavestim da je poslanik koji je maločas, dakle pre gospodina Orlića govorio o svemu i svačemu, najmanje o tački dnevnog reda, potpisao ovaj Predlog. Dakle, on je potpisnik ovog Predloga, prosto da građani znaju da možda on tako ne zvuči, ali potpisao je, evo ga potpis, prvi na listi svoje poslaničke grupe koja je ovo potpisala i ja mu se zahvaljujem na tome. Sad, ovo ostalo što su građani imali prilike da čuju, to vam je otprilike sada neka unutar opoziciona priča, gde se oni sada postavljaju ko je prava, ko nije prava opozicija. Oni sada moraju da opravdaju ovaj potpis, mada ja ne vidim zašto na ovaj način. Pri tome, mislim da su bili vrlo konstruktivni, iako on konkretno nije učestvovao u ovim razgovorima. Tako da, u tom smislu treba očekivati u narednom periodu ponovo priče o tome ko je prava, a ko nije prava opozicija, ko je Vučićeva opozicija, ko nije Vučićeva opozicija. Ja u tom smislu mogu da im kažem samo – svi ste vi naši i ne bi smo vas menjali ni za šta na svetu. Hvala. 

ANA BRNABIĆ: Hvala. Reč ima narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije, ovako to izgleda kada lopove uhvatimo u krađi izbora, a oni reše da se šegače sa državom, sa pravnim poretkom, sa Ustavom, sa zakonima, sa ugledom Srbije, sa budućnošću Srbije. Zahvaljujući Aleksandru Vučiću i njegovoj nezajažljivoj želji za vlašću i njegovoj pohlepnoj alavosti kada je reč o moći, o uticaju, o pljačkama budžeta, a pre svega zahvaljujući njegovoj žudnji za samovlašćem, Srbija se nalazi u najvećoj političkoj krizi u 21. veku. Objašnjavali smo vam da se politička kriza prevazilazi dijalogom, argumentima, činjenicama, dogovorom svih učesnika u političkom životu, a ne ćutanjem Ustavnog suda i svih uzurpiranih institucija. Na naš jezik argumenata i činjenica, odgovarali ste jezikom nagomilane bahatosti i primitivizma, najprizemnijim uvredama. Na naše dokaze o izbornoj krađi odgovarali ste ismevanjem, na našu dobru volju i pruženu ruku odgovoriste jezikom ciničnih opaski. Kad niste hteli dogovor da postignete milom, sada hoćete Hilom. Nažalost, kažete da su pred nama nikada teži i neizvesniji događaji, da nikada nismo bili u težoj situaciji i da nam treba jedinstvo. Ako smo u nikada težoj situaciju, ko je Srbiju doveo u tu situaciju? Naravno, režim Aleksandra Vučića. Sada hoćete jedinstvo sa onima koje ste ovako vređali 12 godina, najpogrdnijim nazivima, pretili nam, vređali, iznosili laži o nama, sada hoćete neko jedinstvo. Ostanite vi ujedinjeni sa vašim koalicionim partnerom Aljbinom Kurtijem, ostanite ujedinjeni sa Belivukom, sa Belivučićem, sa Belivučićevićem, sa Dijanom Hrkalović, a mi ćemo sa građanima Srbije, pa ćemo negde da se nađemo. Mi ćemo ostati uz naše građane, uz naše gradove i sela, uz našu zemlju, uz našu jedinu otadžbinu, a vi izvolite sa ovima sa kojima ste Srbiju doveli u krizu, jer nema mosta gde mogu da se nađu pravda i nasilje, mudrost i glupost, poštenje, izopačena pokvarenost, dobro i zlo, sloboda i ropska pokornost koju nam nudite kao vaš jedini politički program. Danas ne samo Aleksandar Vučić, svi u ovoj sali znaju da ste pokrali izbore koji su održani 17. decembra 2023. godine, jer to i nisu bili izbori, već najobičnija farsa u režiji političkog krila, organizovanog kriminala koji vlada ovom zemljom od 2012. godine kada smo imali poslednje poštene i slobodne izbore. To ne kažem ja, to vam kažu svi mediji od Australije i Japana do Čilea i Argentine, to vam kažu nezavisni posmatrači, nezavisni domaći mediji, to vam kažu i ovi inostrani posmatrači koje ste pozvali na poziv Aleksandra Vučića i gospođe Ane Brnabić da dođu u Srbiju, oni su došli i kazali da nikada nisu videli ovakvu krađu. Konačno, nedavni izveštaj posmatračke misije Organizacije za evropsku bezbednost i saradnju kaže da se napredni „titanik“ nasukao na svoju santu leda 17. decembra. Oni nepobitno konstatuju izbornu krađu, oni tvrde na pet mesta u svom izveštaju da je bilo kupovine glasova, oni na više desetina strana pišu o nepravilnostima koje su videli, oni kažu da se krađa dešavala od seljenja birača sa teritorije gde su izbori raspisani na teritoriju gde nisu raspisani, do kupovine glasova za 2.000 dinara. Poštovani građani Srbije, nije sramota biti siromašan u Vučićevoj Srbiji. Ali, ako Aleksandar Vučić smatra da neko treba da mu proda glas za dve, tri hiljade dinara, on te ljude ne smatra siromašnim, već jeftinim. Istoričari, sociolozi, psiholozi daće odgovor kako smo mi kao narod koji se upisao u besmrtnost rečenicom Miloja Pavlovića u Šumaricama – pucajte, ja i sada držim čas, došli do rečenice – ne mogu da se bunim jer imam posao. Mi ne možemo dozvoliti da predizbornu tišinu zameni postizborno ćutanje. Uhvaćena u krađi antidržavna koalicija predvođena Aljbinom Kurtijem i njegovim potrčkom Aleksandrom Vučićem rešila je da pregovara sa svetom po principu, - evo vam sve, evo vam i Kosovo i Metohija, evo vam tablice. Da li se sećate građani Srbije ovih tablica? To je Aleksandar Vučić dao Aljbinu Kurtiju kada je uhvaćen u izbornoj krađi i dao je sve ono što je rekao da neće dati i Gazivode i EPS, dao je i pasoše i lične karte i članstvo u Savetu Evrope. On pregovara sa svetom, moj poslednji uslov – pristajem na sve, samo me u vlast ne dirajte, samo me ne pitajte ništa oko tih izbora koje sam pokrao, oko tih porobljenih medija, oko tih institucija koje ćute. Daću Ukrajini koje god hoćete oružje, neka gori ruski grad Belogord, što je pandam Beogradu na dan državnosti Srbije, dok ga gađaju rakete „Grad“ nabavljene direktno od Srbije, neka se švercuje oružje, neka sve bude, ali hvala Banjskoj, naš poslednji uslov – pristajemo na sve. Tako je pregovarao posilni ambasadora Hila. Kad Kurti kaže – skači, Aleksandar Vučić ne pita zašto, nego koliko visoko, koliko on treba visoko da skoči i Srbija nisko da padne da biste vi bili zadovoljni. Svaki kockar kada krene da gubi on reši da se vadi tako što proda najbolju kuću, imanje, šumu, proda grobove predaka, najbolju njivu, dajete najplodniju zemlju za rudnike i nuklearne elektrane. Sve vam je krenulo naopako u životu, toliko vam ide naopako da će neki i košulje da dobiju naopako na leđima da se zakopčavaju, a drugi će dobiti poprečnoprugaste. Srbija se zahvaljujući režimu Aleksandra Vučića našla u nikad težoj situaciji od 1914. godine. Mi ne možemo dozvoliti da Aleksandar Vučić ostvari taj svoj ultimatum – ili ću ja po svaku cenu biti na vlasti ili Srbije neće biti. Mi ne možemo dozvoliti, mi koji volimo ovu zemlju ne možemo dozvoliti da mafija kao i 1914. godine Srbiji uspostavi ultimatum – ili će biti onako kako mi hoćemo ili Srbije neće biti. Mi ne možemo dozvoliti da se ispuni obećanje Aleksandra Vučića da on na kraju svog mandata ono obećanje – Srbija mora da nestane, to je bio vaš slogan, koliko se sećam, u izbornoj kampanji i da na kraju svog mandata kao njegov uzor Stipe Mesić kaže – moja misija je završena, Srbije više nema. Kao i 1914. godine kada smo se suočili sa ultimatumom Austrougarske, potražili smo saveznike u svetu. Tada su nam pomogli Rusija, Francuska, Engleska. Mi smo se za pomoć u odbrani našeg suvereniteta, u odbrani naše nezavisnosti obratili onima koji su i te kako zainteresovani da ovde u ovom delu Evrope vlada zakon, da vladaju prava i pravni poredak, da se poštuje Ustav Republike Srbije. Član 2. Ustava Republike Srbije kaže da niko nema pravo da prisvoji suverenost od građana Republike Srbije koji vrše preko svojih slobodno izabranih predstavnika. Krađom izbora vi ste prihvatili i prigrabili suverenost od građana Srbije. Ni lopovski režim nije sedeo skršenih ruku u odbrani svog samovlašća i svevlašća, jer biti na slobodi za Aleksandra Vučića za vas znači biti na vlasti, a biti na vlasti znači biti na slobodi. To je za vas jednako. Stavili ste znak jednakosti između sebe i države. Nemojte molim vas nikada da stavljate znak jednakosti između vašeg režima i države Srbije. Kakve vi veze imate sa državom Srbijom? Kakve vi veze imate sa Republikom Srbijom sem što ste posle 112 godina srpski dinar proterali sa KiM, jer ste uhvaćeni u izbornoj krađi i rešili ste da na taj način trgujete sa vašim koalicionim partnerima. Znate zašto ste to uradili? Tako se ponašaju svi izdajnici mafijaši i lopovi i naravno da ne osećate nikakvu odgovornost. Nijedna pahulja u lavini koja je srušila selo ne smatra da je odgovorna, jer ima rezervu padinu od Aljbina Kurtija. Krađom izbora i svime što ste uradili u Srbiji za proteklih 12 godina prevazišli ste mnoge okupatore u mržnji prema Srbiji. Nije vam to bilo dovoljno. Sada sa vašim bratom, kako ga zovete, Erdoganom pripremate rezoluciju o genocidu u Srebrenici, jer to je vrhunac vaše politike – ubijte jednog Srbina, mi ćemo stotine Muslimana. 

ANA BRNABIĆ: Poslaniče, molim vas, hajte molim vas samo malo pristojnosti. 

SRĐAN MILIVOJEVIĆ: Hvala vam, gospođo Brnabić. Završiću brzo. Izdržite. 

ANA BRNABIĆ: Ne morate. Možete da govorite koliko god želite, samo malo pristojnosti. 

SRĐAN MILIVOJEVIĆ: Izdržite. Izdržite. 

ANA BRNABIĆ: U kodeksu ponašanja narodnih poslanika kaže da je osnovna vrednost istina. Ovde ste proveli 10 minuta sipajući mržnju i laži. Hajte, samo malo. 

SRĐAN MILIVOJEVIĆ: Gospođo Brnabić, kako je… 

ANA BRNABIĆ: Nastavite, samo malo se uštinite, molim vas. 

SRĐAN MILIVOJEVIĆ: Kako ne razumete. Evo uštinuo sam se. Ja volim Aleksandra Vučića, ja volim da on odgovara. Ja volim da bude procesuiran. Ja volim da na kraju mandata završi u zatvoru za ovo što je uradio Srbiji. Kako to ne razumete? Ja ovo radim iz čiste ljubavi a ne iz mržnje i što svuda vidite mržnju? Zato što gledate u svoje srce. Pogledajte malo oko sebe. Videćete toliko ljubavi u nama ka vama. Mi smo lek za vas. Ja sam srđanomicin za vas, prihvatite lek, pustite da lek deluje malo molim vas. Moram da se vratim na ovu rezoluciju o Srebrenici. To je vrhunac vaše politike. Vi ste, gospođo Brnabić, hvalite da ste prijatelj sa Aleksandrom Vučićem. Pitajte ga molim vas – kako je mogao u ovoj Skupštini da se ne uštine a da kaže – ubijte jednog Srbina, mi ćemo stotinu Muslimana. Jel mislite da samo muslimanske majke posle toga zakukaju? Pa ne, kukaju i srpske majke. Vidite koliko je strahota ostalo posle toga. A onda kada je stigla presuda, onda ste rekli da je presuda Ratku Mladiću i svakom osuđeniku u Hagu presuda srpskom narodu. I opet narod isturen ispred vaše politike. Za to ne iskazujete nikakvo kajanje, zato što ne poštujete Ustav Republike Srbije. Jel vi imate rezervni Ustav, kao što je kazao moj prijatelj Ćuta? Građani Srbije, evo, oni su se zakleli nad Ustavom republike Kosovo, koji kaže - ja, poslanik skupštine Kosova, zaklinjem se da ću časno i predano vršiti svoju dužnost i dostojanstveno predstavljati narod. I to je rekao čovek koji sedi ovde u vašim klupama, bio je ministar u Kurtijevoj Vladi. Koji ustav on poštuje? Ustav Srbije ili Kurtijev ustav? To je dilema koju mi imamo. Za kraj, moram da vam kažem da imam za vas jednu dobru vest i jednu lošu vest. Dobra vest je - izborićemo se za slobodu. Ali, kada se izborimo za slobodu zajedno sa građanima Republike Srbije, mnogi ćete morati da odgovarate. Ovo ne može besplatno, verujte. Odgovaraćete, ne samo za krađu izbora, nego i za Jovanjicu, Krušik, Staniku, Olivera, Vladimira Cvijana! Moraćete da odgovarate. I neće biti amnestije. Mafiju na robiju! Dole tiranin! Živela slobodna Srbija! 

ANA BRNABIĆ: Izvolite, reč ima narodni poslanik Milenko Jovanov. 

MILENKO JOVANOV: Mislim da smo pored ovog zakona o izmenama i dopunama Zakona o lokalnim izborima mogli da predložimo izmene i dopune Zakona o izboru narodnih poslanika i da obavezno ustanovimo kao obavezan psihijatrijski pregled za svakog kandidata za poslanika, jer onaj ko misli da ovde deli lekove je očigledno postao otporan na sve lekove koji su poznati današnjoj medicini, pa imamo priliku da vidimo kako to izgleda. Ono što želim da kažem građanima to je da će i on da glasa za ovaj predlog, ali imaju jedan drugi problem oni. Po statutu njihovom, posle svakih izbora imaju unutarstranačke izbore. Posle svakih republičkih izbora imaju unutarstranačke izbore. Sada je počelo prestrojavanje unutar, jer se pojavio neki Bane Kuzmanović koji bi da se kandiduje, pojavio se bivši poslanik Gavrilović koji bi da se kandiduje, itd. Ali, problem je u tome što kažu da od ovog koji je sada govorio zavisi ko će da pobedi. I onda, da bi se dodvorili njemu da im da nekakvu jadnu podršku, daju mu ovde da lupeta čovek, da se ovde poverava, da ovde iznosi otprilike šta je ono što ga tišti, šta je ono što mu leži na duši, itd. Ove bljuvotine koje ste imali prilike da čujete, poštovani građani, čuli ste od personifikacije onoga što oni zovu lepšom, pametnijom, pristojnom, obrazovanom, kulturnom, elitnom Srbijom. Kad god zamislite kako izgleda, pošto ste čuli kakva je ova naša odvratna, ružna, lopovska, naprednjačka Srbija, e, imali ste prilike, kad vidite ovog čoveka u žutom džemperiću, da vidite kako izgleda ta lepa, moderna budućnost u koju vas oni vode. Ako ta personifikacija bilo kom građaninu garantuje odlazak u lepšu budućnost, imaće i njih na glasačkom listiću pa neka im daju podršku, a onda će da vide kako izgleda "Povratak u budućnost", kao što se zvao onaj film, dakle, kako izgleda kada se na vlast vrate oni koji su pljačkali, uništavali sve ovo, koji su potpisivali upravo za te tablice sporazume, a onda nama, koji smo se borili 13 godina da ono što su potpisali ne bude sprovedeno, zameraju što, evo, nismo izdržali još, još 13, još 313, još 1313, da mi izdržimo ono što su oni potpisali da se ne sprovede. Pa sad vi vidite koji je to genijalni način razmišljanja. Još jednom da ponovim, za građane Srbije, prosto da imaju u vidu, kada god pomisle da je ovo, i poveruju u ovu bujicu uvreda i laži i pomisle da je ovde ova ružna, gadna, blatnjava, odvratna Srbija, neka pogledaju kako izgleda personifikacija lepe, pametne, obrazovane, elokventne, kulturne, pristojne, obrazovane Srbije. Dakle, kad god pogledaju kolegu, imaće priliku da vide kako zapravo njihova Srbija izgleda i šta je ono što nam nude. Hvala. 

ANA BRNABIĆ: Hvala vam. Samo jednu stvar da naglasim, nadam se da ne kršim Poslovnik, a ako kršim, vi ćete me opomenuti. Vidite, poštovani narodni poslaniče, ovo je Kodeks ponašanja narodnih poslanika. U tom Kodeksu ponašanja narodnih poslanika, i molila bih sve narodne poslanike da se dobro još jednom oni koji nisu upoznaju sa ovim Kodeksom ponašanja da bi na ozbiljan i odgovoran način predstavljali sve naše građane, piše u članu 3. da narodni poslanik u obavljanju poslaničke funkcije postupa u javnom interesu, tako da lični, privatni, interes grupe ili interes političke stranke ne bude iznad javnog interesa. Vi ste u vašem izlaganju prekršili ovaj član 3, govoreći o toj nesrećnoj rezoluciji o genocidu u Srebrenici koju pokušavaju na silu da nametnu Generalnoj skupštini Ujedinjenih nacija, zato što ste iskoristili interes vaše političke grupe da napadnete direktno javni interes i nacionalni interes. Tako da vas molim da to ne radite više i da poštujete Kodeks ponašanja narodnih poslanika. Izvolite, reč ima Zdravko Ponoš. 

ZDRAVKO PONOŠ: Hvala. Poštovane kolege, narodni poslanici, ja bih se za početak zapitao zašto mi danas radimo ovo što radimo, što smo se okupili da pričamo o ovom zakonu? Prvi razlog je to što su pokradeni beogradski izbori u decembru i zato što smo mi tražili da se ti izbori ponove. Vi verovatno imate drugo razumevanje zašto se to dešava, ali koje god razumevanje da imamo, mi smo kao posledica toga danas ovde. U međuvremenu smo potrošili dragoceno vreme da stvari rešavamo možda i bez izmene tog zakona. Sada smo došli dotle dokle smo došli. Niste bili spremni na popravljanje uslova kako bi to uradili mnogo elegantnije i mnogo brže i na zadovoljstvo i nas koji sedimo ovde i građana Srbije. Niste uradili zato što je, imam utisak da dobar deo zasluga za opstanak SNS-a na vlasti se bazira na nefer izbornim uslovima i na krađi izbora. Mi smo danas ovde zato što je zemlja, kao što sam već više puta rekao, u dubokoj političkoj krizi. To je dijagnoza kako ja vidim stanje zbog čega mi danas radimo ovo što radimo. Ovo što mi danas radimo svakako nije terapija da bi izašli iz tog stanja. Ovo što mi danas radimo je u stvari, lepljenje flastera na gangrenoznu ranu. To neće izlečiti stvari. Taj proces će nastaviti da tinja dok potpuno ne uhvati celu Srbiju, a na putu smo da se to desi i plašim se da ovim što mi danas činimo u stvari, sprečavamo izlečenje i varamo državu, odnosno u ovom slučaju pacijenta. Šta bi mi trebalo da radimo? Trebalo bi tu ranu da dobro očistimo, radikalno, a to znači da one koji su učestvovali u izbornoj krađi, koji su je organizovali, da budu sankcionisani, da snose posledice. Tu pre svega mislim na one koji su iz državnih organa, mislim na zaposlene u MUP-u, u Ministarstvu za državnu upravu i lokalnu samoupravu i na sve one koji su na bilo koji način doveli stvar do ovde dokle su je doveli. Neće nam pomoći to što smo krenuli u lečenje situacije obećanjima u vremenskoj iznudici. Kada kažem obećanja, mislim na ono što ste vi pre neki dan sami rekli, kada su vas pitali da li ima vremena da se primene dogovori ove dve stvari, o biračkom spisku i o stanju u medijima. Vi ste tada rekli za biračke spiskove – daću sve od sebe, učiniću najviše što mogu, pa koliko stignemo. Tako sam vas razumeo. Što se tiče medija, obećali ste ono što obećavate od samog početka, da će biti organizovan sastanak sa RTS-om. Ne sumnjam u to da će to biti tako urađeno, ali mislim da nas to neće izlečiti. Od obećanja nam neće biti bolje, od radnih grupa nam neće biti bolje. Pristup za koji smo se mi zalagali je bio da promenimo suštinski zakone, a da ne idemo na radne grupe i ne idemo na sastanke takve vrste koje ljude izgleda ne obavezuju. Neke ne obavezuju čak ni potpisi, a kamoli obećanja. Meni to izgleda kao da nema namere da se suštinski bilo šta promeni i to me ni malo ne raduje, žalosti me. Ne raduje me bilo šta što ćete vi uraditi loše, jer je to sa posledicama za našu zemlju. To što će to biti sa posledicama za vlast SNS-a na nekim sledećim izborima, to je slaba uteha. Ovde se ne radi o nekoj nenamernoj lekarskoj grešci, kad već govorim sa tom analogijom, ovde se radi, plašim se, i o lošoj nameri, sa veoma ozbiljnim posledicama po ovu zemlju. Mislim da ste preuzeli veliku odgovornost na sebe, kao što sam rekao pre neki dan, kad sam vam sugerisao da ne idete sami na izbore, to sad očigledno nećete morati da raditi, ali ovo što radite neće stvari ozbiljno popraviti. Loše je i to što na ove izbore koje ste raspisali vlast ide sa dve teme koje nemaju nikakve veze sa tim lokalnim izborima. Obe su, u stvari, državne teme. Jasno je i zašto su. Zato što je najugledniji član vaše stranke i predsednik zemlje i čovek koji trenutno ima i najveći ugled među vašim biračima i očigledno ste bazirali kampanju na njega, ali to, čini mi se, da nije najbolje objašnjenje zašto idete na izbore sa dve teme. Jedna od njih je ulazak Kosova u Savet Evrope, a druga je ova loša rezolucija o Srebrenici koja je se sprema i šteta za naše nacionalne interese, umesto da idete sa temama koje su sasvim primerene za lokalne izbore od grada do grada, ali manje-više razvrstavaju se u standardne oblasti – komunalne teme, školstvo, zdravstvo, infrastruktura, to nisu teme. E sad, kad se čovek zapita zašto ste se opredelili za to, s obzirom da na ovim nacionalnim niste postigli zavidne rezultate, meni to ne izgleda kao nešto sa čim bi ova vlast trebalo da se hvali, jedino objašnjenje je da na ovim lokalnim imate još manje rezultata i da zato izbegavate te teme. Kad govorim o tim nacionalnim temama, sve izgleda kao da se borite da Kosovo ne uđe u Savet Evrope, kao da se borite da Srbija uđe u EU i kao da se borite za izborne uslove. Kad to kažem, mislim da imam i argumente za to. Ulazak Kosova u Savet Evrope i sprečavanje se na kraju svelo na to da nisu ispunili dve od tri obećane stvari. Ispunili su ovu stvar oko Dečana, nisu ispunili oko eksproprijacije zemljišta i nisu ispunili oko ZSO. Onda stvarno izgleda da uopšte nije tema da li Kosovo može u međunarodne organizacije, nego samo koji su uslovi. Ako idemo korak dalje, onda ispada da ova vlast nema nikakve uslove za ulazak Kosova u sve ostale međunarodne organizacije, shodno tački 4. Drugog Briselskog sporazuma i Sporazuma o implementaciji, odnosno Ohridskog sporazuma. Samo za Savet Evrope postoje neispunjena dva uslova. A šta ćemo sa Uneskom? Šta ćemo sa Interpolom? Kao što znate, u svakom slučaju, verujem da gospodin Petković to zna, to su stvari koje se spremaju za 2025. godinu. Verovatno 2026. godina, partnerstvo za mir itd. Ništa to nije dobro. Ništa to nije dobro. Ovo je, kao što rekoh, skrivanje rana pod flasterom. Apelujem na vas da se uozbiljite. Ovo nije put za izlazak zemlje iz krize. Hvala. 

ANA BRNABIĆ: Reč ima narodni poslanik Milenko Jovanov. Izvolite. 

MILENKO JOVANOV: Mene iznenađuje sada, mada sam video i u medijima stavove gospodina Ponoša, ali zbog građana ću da pokažem i da pročitam kako je to izgledalo tokom razgovora. Dakle, ovo je stenogram od 1. aprila. To je prvi put kada smo razgovarali. Treća tačka je bilo spajanje izbora. Citiram: „Ova 3. tačka je jedina koja ima automatizam u sebi i ona jeste izborni uslov u suštini. Ona onemogućava izborne manipulacije. Ako vi to prihvatite, onda je jasno da pokazujete dobru volju i odričete se mogućnosti da bilo ko u sistemu pribegne tim manipulacijama. Zato nije jasno zašto tako bežite od toga“. „Pozivanje na pravne norme“, pošto smo izrazili određenu rezervu prema rešenjima koja su data, „naravno, uvek je moguće, ali ovde govorimo o ozbiljnoj političkoj krizi koja može da se reši koristeći pravne alate. Oko vas sede ljudi kojima je to struka“, tu je bio gospodin Dejan Đurđević, „koji jako dobro znaju da je moguće da se nađe način“. Da vas podsetim, ako se dobro sećam, 2020. godine, dva meseca pre izbora promenjen je izborni cenzus. To je mnogo ozbiljniji zahvat bio u toku za rešavanje neke političke krize. Da li je to bilo dobro ili nije bilo dobro, sada je to za nama, ali svakako ozbiljniji zahvat nego pomeranje lokalnih izbora par nedelja gore-dole. Uostalom, ti lokalni izbori opštinski u Srbiji i ovako i onako ne mogu da se dese isti dan bez nekog izbornog inženjeringa, koliko ja razumem, njemu mora da se pribegne ovako i onako, kaže gospodin Zdravko Ponoš 1. aprila. Zatim, 11. aprila kaže gospodin Zdravko Ponoš, opet citiram: „Naš predlog da u tri tačke, koji je podrazumevao i tu treću tačku, spojimo preostale izbore u junu“, još jednom naglašavam, spojimo preostale izbore u junu, „poslužio je da mi damo svoj doprinos izlasku iz te krize, da ipak imamo te izbore bez pravnih zavrzlama koje bi omogućavale pomeranje, vi niste imali razumevanja za to“. Da bi na kraju, 17. aprila, gospodin Ponoš govorio o tome da za ovo kako je predloženo postoji najmanje dvotrećinska većina u Skupštini Republike Srbije i da to na neki način garantuje i da se ovakve stvari neće ponavljati, kao i da to daje dovoljan legitimitet odlukama o pomeranju izbora. Ovako je bilo na razgovorima. Šta se desilo u međuvremenu, ja ne znam, niti sam dužan da znam. Ali prosto, građani su dužni da znaju da su oni koji su nam predlagali ovo, a mi govorili da imamo određene rezerve, i želim da podvučem da niko od nas danas nije presrećan što ćemo da glasamo za ovo, ali je ovo bio jedini način da se izađe u susret zahtevima opozicija, koja je tada jedinstveno tražila, da ne čitam ponovo, jun, dakle, to je bio jedini način da se izađe u susret i odjednom sada više, ni kada ispunite ono što traže, ne valja. E sada, pošto je mnogo teže govoriti kako se to, jer za razliku od njih, mi jesmo promenili stav, ali smo ga promenili u cilju postizanja kompromisa i, drugo, to nije bio naš predlog. Mi nismo odustali od nečega što je naš predlog. Nisu oni prihvatili predlog koji ste vi dali, a mi stali iza tog predloga da se beogradski izbori održe u junu, a da sve ostale lokalne samouprave idu kako se dogovorimo do kraja godine, odnosno na jesen. Dakle, nisu oni prihvatili taj predlog, pa mi se predomislili, nego smo mi prihvatili njihov predlog, a oni se predomislili. E, da ne bi pričali o tome kako se predomišljaju i kako više neće ni kako su hteli, lakše je pričati o nekim velikim temama, izmišljati stvari koje se tiču prijema tzv. Kosova u Savet Evrope i svemu ostalom. Dakle, mi danas prisustvujemo nečemu, završnici jednog procesa, gde su ljudi koji su nam predlagali ultimativno da mora sve da bude 2. juna odustali od toga, bez ikakvog objašnjenja i rekli – puj pike, ne važi, to što ste prihvatili, mi smo se nadali da nećete da prihvatite, a sad pošto ste prihvatili, propao nam plan, pa sad hajde da pričamo o svemu ostalom. Eto, otprilike tako izgleda. Dakle, mi smo prihvatili kompromis zbog situacije u kojoj se država nalazi. A zašto kompromis? Nije to bio kompromis, to su bili ultimativni zahtevi. Mi smo prihvatili njihove zahteve, u želji da postignemo nekakvu saglasnost i da nastavimo dalje. I evo vam dokaza da smo prihvatili njihove predloge, čitaću još, a onda su oni sami odustali od tih predloga, i umesto da objasne građanima zašto su odustali od tih predloga, e, hajmo sada o svemu, što kaže naš narod, o Markovim konacima. Prema tome, mi ostajemo privrženi onome što smo rekli i za nas reč važi, ne samo potpisi. Dakle, rekli smo da ćemo podržati i glasaćemo u danu za glasanje za ove predloge, a oni koji su se predomišljali neka objašnjavaju zašto su se predomišljali. Hvala. 

ANA BRNABIĆ: Dodala bih samo radi toga da bi svima bilo jasno, da ne samo da smo prihvatili, pošto sam ja vodila te razgovore, već smo takođe, prihvatili i u datumu i u rokovima koji su postavljeni. Izvolite, gospodine Ponoš. 

ZDRAVKO PONOŠ: Hvala. Zahvaljujem gospodinu Jovanovi što me doslovno, citirao i tako mi uštedeo vreme i dao doprinos ovoj diskusiji. Želim da pojasnim jednu stvar, stvari koje smo mi predlagali ticali su se uslova, a datumi su samo vremenski okvir realističan da se uslovi ispune. U momentu kada smo mi govorili o stvarima koje mogu da se ostvare do početka leta, odnosno do onih rokova koji su mogli da se ostvare bez izmena nekih zakonskih normi, to je bila jedna dimenzija. Ja sam bio u studiju N1, kada ste vi gospođo Brnabić, raspisali izbore, a mi smo vas svi molili na našim kolegijumima koje smo imali, da to ne radite da će nas to odvesti u jednu dosta delikatnu situaciju, šta u toj situaciji raditi. Tada sam rekao 3. aprila, u momentu nakon što ste vi to raspisali, od ovog momenta razgovor o 2. junu više nije na stolu. To nije realistično, mi ne možemo više ništa da stignemo da uradimo do tada. I, tada je na stolu već morao da bude drugi realističan scenario, ako želimo ovo da uradimo kako valja, to je izmena Ustavnog zakona, i ovo što smo mi predložili, što je danas predato u proceduru, da to na jesen uradimo kako valja. Ako imate iskrenu nameru da rešavamo stvari u ovoj zemlji i da uradimo izbore kako valja, koji će biti nesporni, gde ćemo jedni drugima posle tih izbora pružiti ruku, to bi bio pravi put. Šteta, izabrali ste pogrešan. 

ANA BRNABIĆ: Milenko, izvolite. 

MILENKO JOVANOV: Prosto, zbog građana, nije to baš tako bilo. Dakle, prvu ideju o tome da se menja Zakon o lokalnim izborima, nismo rekli mi, to je bila ideja koju su predlagali ljudi iz opozicije. Dakle, opet citiram, a posle ćemo citirati to malo više. Kaže, učesnik u raspravi, koji nije sada tema ovog dijaloga, pa ga neću imenovati, kroz izmene i dopune Zakona o lokalnim izborima, odnosno da se pomeri rok sa 120 na 150 dana, dakle, lokalni i preostali sa beogradskim, što predstavlja ovu drugu alternativnu mogućnost da se i lokalni održe 2. juna. Dakle, vi sada, znate, već se govori o 2. junu, od strane predstavnika opozicije se već govori o 2. junu, i oni znaju da je 2. jun. Drugo, ako postoji nešto što je baš onako, podebljana crvena linija, to je bilo pomeranje beogradskih izbora. Sada da podsetim na još jednu stvar, pošto oni kažu neće biti dovoljno vremena da se primene preporuke ODIHR-a, neće biti dovoljno vremena da se izmene uslovi i tako dalje, oni su tražili ponavljanje beogradskih izbora odmah. Dakle, odmah, ne u aprilu, 28. aprila, ne u junu, nego odmah u decembru, u januaru, bilo kada. Jel, tako bilo? Takve su bile izjave u medijima. Pa, kako onda, kad tražite nešto odmah, istog trenutka, pa, kako tu ima dovoljno vremena da se primene preporuke ODIHR-a, ima dovoljno vremena da se izvrše određene izmene i tako dalje, a kada se to prolongira za šest meseci onda nema dovoljno vremena. Dakle, koliko god to ne bilo prijatno predstavnicima nekih opozicionih stranaka, uskočili su sami sebi u stomak, sami su sebe demantovali. Sami su odustali od sopstvenih stavova, i teško da mogu da nam objasne šta se u stvari desilo. Ako vi kažete, imamo zahtev jedan, dva i tri, i druga strana kaže prihvatamo zahtev jedan, dva i tri, a, vi onda kažete, ne, ne, to više ne važi, onda tu postoji pitanje koje se postavlja, a to je da li su u startu ušli u razgovore sa idejom da se nešto dogovori, ili da se nešto ne dogovori. Po mom najdubljem uverenju ovo drugo, po mom najdubljem uverenju ovo drugo, opet zbog nekih upadica koje se ovde mogu čuti i stalne pretnje latentnim nekim odlaskom i napuštanjem razgovora, ako nas pogledate popreko, naravno, ovo karikiram, ne piše tako, ako uradite ovo, možemo i mi da odemo. I, to je kao neki mač nad glavama svima stajalo sve vreme. Možemo mi da ne izađemo na izbore, možemo mi ovo, možemo mi ono, kao da se tražio dovoljan razlog da se na izbore ne izađe. Onda čak i kada prihvatite sve zahteve, oni kažu – e, pa dobro, onda nema veze, prihvatili ste sve, ali na izbore nećemo da izađemo. Sada, najveći aplauz, najveću podršku ovim odlukama da se na izbore ne izađe, ljudi koji tu poziciju brane dobijaju od onih koji su na svojim predsedništvima stranke glasali da se na izbore izađe. Znači, on svoju stranku poslao na izbore, a aplaudira ovima koji kažu, neće na izbore. Zato vam kažem, u pitanju je proces prestrojavanja kod njih. Kao što vidite, neki su radosni zbog toga što nekih na izbore neće da izađu, jer, ja drugačije ne mogu da objasnim da onaj koji svoju stranku želi na izborima i za to glasa na telima sopstvene stranke, aplaudira onome koji objašnjava da neće na izbore i šta su mu razlozi, osim da ga ne želi ka konkurenciju u nekoj perspektivi. Hvala. 

ANA BRNABIĆ: Gospodin, Radomir Lazović. Izvolite. 

RADOMIR LAZOVIĆ: Hvala za reč, predsedavajuća. Možda da krenemo od toga i pojasnimo ovaj aplauz. Ne aplaudira se ovde različitim stavovima koje možda opozicija ima oko nekih tema, to je normalno da postoje različiti stavovi, različite ideje, ali svi aplaudiramo činjenici da ćete morati da odgovarate za razne krađe i kršenje zakona koje ste sproveli. Nemojte se gospodo čuditi što mi imamo različite stavove, što ih menjamo, što ih prilagođavamo tome da odgovorimo na krizu koju ste vi izazvali pre svega krađom izbora. To je normalno, zato što ste preuzeli institucije, zato što ste zloupotrebili medije, zato što ste ovo društvo doveli u jednu ozbiljnu krizu, a mi smo odgovorni ljudi koji pokušavamo da nađemo izlaz iz nje uprkos vašem trudu da nas što dublje porazite i gurnete u blato korupcije i kriminala u kome jedino znate da funkcionišete. Ljudi, hajde da bude jasno, ovde se pravimo ili se barem vlast pravi kao da je ovo neka obična izmena zakona kojoj pristupamo, dakle, vi ste ljudi sve probali da 17. decembra u Beogradu napravite vlast. Probali ste pritiske, probali ste pritiske, surove pritiske na birače, probali ste kupovinu glasova, probali ste kontrolu medija i sve vam je to išlo za rukom, pa ste čak morali da uvedete i nameštanje biračkog spiska, upisivanje i brisanje ljudi, morali ste da dovedete ljude iz drugih gradova, pa čak i iz drugih država ne bili formirali vlast i u tome niste uspeli. Građani, imam jednu dobru vest za vas, to znači da Beograd, a ni drugi gradovi ne žele SNS vlast, sve su uradili da pokažu drugačije i nisu uspeli. Pa, ceo svet je video krađu koju ste sproveli. Neki kažu legitimitet će izgubiti ovim bojkotom. Pa, da bi imali šta da izgube prvo moraju da imaju legitimitet. Ceo svet je video ovu krađu, a na nama je da je sada zaustavimo, na nama je da primenimo ono što možemo i da do ovoga više nikada ne dođe u ovom našem društvu. Da vidimo zašto mi menjamo ovaj zakon? Mi ga menjamo zato što vladajuća stranka primenila nelegitimni i nezakoniti izborni inženjering i prevare, uključujući prekrajanje biračkog spiska i falsifikovanje potpisa u cilju kandidovanja lažnih izborih lista što je uticalo na konačne rezultate izbora. Pod dva, zato što je vladajuća stranka koristila javne resurse za vođenje kampanje, promociju partije i kupovinu glasova. Pod tri, zato što su protivzakonitim radnjama i izborom inženjeringa učestvovale brojne državne institucije, a najviše ministarstva MUP i Ministarstvo lokalne samouprave, kao izborne komisije. Pod četiri, zato što uprkos podnetim pravnim sredstvima nadležni organi, nadležna tužilaštva, viši sudovi, pa na kraju i Ustavni sud nisu reagovali na izborne nepravilnosti i krivična dela. Zato što je predsednik Republike Srbije zloupotrebljavao poziciju, zastupao sve liste vladajuće stranke i svojim nastupima doveo u zabludu više od četvrtine birača. Zato što je javni medijski servis nije informisao javnost i zato što je neprimereno favorizovao vladajuću partiju. Ovo je sve ono sa čime se opozicija suočila i ovo je sve ovo uprkos čega smo mi na izborima u Beogradu pobedili, a ta pobeda je oteta. Nakon ovoga mi smo izneli zahteve, a SNS je ustuknuo, ustuknuo je zbog građana koji su danima na ulicama pokazali da neće dozvoliti da se preko ovoga pređe, zbog argumenata koje smo iznosili, zbog međunarodne podrške koja je na kraju rezultirala i rezolucijom u Evropskom parlamentu. Sve međunarodne misije, OEBS, ODIHR, Evropskog parlamenta, EU pokazale su da ste ovo uradili. Da se vi pitate, pa ništa ne bi menjali, gospođo Brnabić. Ja imam ovde vaše izjave – najčistiji izbori, sve u redi, sve je super prošlo. Vaša potpredsednica je bila u Azerbejdžanu, gde je, uprkos tome što su ljudi pobedili sa 90%, vi ste rekli – sve je u redu. E tako izgleda kada SNS nadgleda izbore. Ali, ustuknuli ste zbog toga što ste zaigrali, preterali ste. Pokrali ste previše. Ceo svet vas je video i zato smo tražili da se promene ovde ostvare i od njih ne odustajemo. Gospodo, ako mislite da ćemo vas mi bez borbe pustiti na izborima, ako mislite da ćemo vam prepustiti jedan grad, jednu ulicu, jednu mesnu zajednicu, jednu zgradu, pa prevarili ste se. Borićemo se svuda i uvek protiv vas, kao što smo se borili u tim rekama o kojima je moj kolega Jovanović govorio, kao što smo se borili da ne stavite reke u cevi, kao što smo se borili da ne privatizujete obale, da ne sečete šume, kao što smo se borili na Savskom nasipu, Šodrošu i bilo gde drugo, kao što se borimo ovde, nekada rečima, nekada srcem, nekada telima. Borićemo se uvek i na svakom mestu, pa i na tim pokradenim izborim. Mi ne tvrdimo da je sve u redu. Daleko od toga. Očekujemo da se promene stvari, da se birački spisak uredi. Očekujemo da se ne dozvoli onima koji su promenili prebivalište u prethodnih 12 meseci da mogu da glasaju na izborima. Očekujemo da se ispune sve preporuke OEBS-a i ODIHR-a i da RTS radi kako treba kao minimum uslova na šta smo se u tim dogovorima, koje pominjete, i obavezali. Borićemo se da glas građana kada ga nekome daju, tamo i završi, a ne u džepovima SNS-a. U takvoj jednoj utakmici, koja je krajnje neravnopravna, naš narod je mnogo puta bio. Bio je i 1914. godine, kada se preko Drine obrušila Austro-ugarska. Šta je seljak uradio, šta je čovek uradio u Srbiji? Ustao je i borio se. Borili smo se 1941. godine, kada je nebo zacrnelo avionima „Luftvafea“. Šta su naši piloti uradili? Sigurno nisu ostali kod kuće, nego su se borili i zato što smo znali da u takvim neravnopravnim borbama ustanemo i borimo se zato smo i pobeđivali. Ja tvrdim da ogromna većina građana Beograda, Novog Sada, Niša i drugih gradova ove zemlje jedva čeka da vam vidi leđa gospodo. Tvrdim da ćemo u neravnopravnim uslovima pokazati šta znači srce, pokazati šta znači ljubav za ove naše gradove, pokazati šta znači ljubav za Srbiju i pružićemo vam otpor dokle god i gde god da se suprotstavimo. Mi danas biramo borbu, biramo da ne odustajemo, biramo da vam se suprotstavljamo, pa pokažite svoje najgore koliko možete, dokle možete, jer nećete još dugo, gospodo. Bićete uskoro tamo gde ste zaslužili, a to je u zatvorima. Hvala. 

ANA BRNABIĆ: Reč ima gospodin Jovanov. Izvolite. 

MILENKO JOVANOV: Dobro, vidi se ko izlazi na izbore, da ne ostane nedorečeno. Dakle, mora čovek da održi ozbiljan govor. Dakle, pokradeni izbori. Ovaj zakon zbog pokradenih izbora nije. Ovaj zakon je zbog toga što smo se tako dogovorili, jer izbori nisu pokradeni. Najbolji dokaz da izbori nisu pokradeni je to što vidimo kolege iz opozicije sa druge strane. Ja sam siguran da su oni toliko pošteni, toliko časni, da imaju tako čist obraz da oni nikada u životu ne bi želeli da saučestvuju u nečemu što je krađa, jer ako su izbori pokradeni, onda su oni saučesnici u toj krađi. Prihvatili su mandate proistekle iz izborne krađe. Uzeli su kancelarije proistekle iz izborne krađe. Uzeli su plate proistekle iz izborne krađe. Uzeli su mandate proistekle iz izborne krađe. Pa, nije valjda da tako časni ljudi, odgovorni ljudi, prihvataju da budu saučesnici u nečemu tako strašnom kao što je izborna krađa? Pa, naravno da su prihvatili zato što znaju da je sve bilo čisto i zato što se i sami smeju svojim genijalnim… i sada ću o tome da pričam, jer o tome nismo do sad imali prilike da čujemo bar u Skupštini, jer su to zaboravili, pa su se naprasno setili, o 40.000 hiljada ljudi koje je glasalo iz Republike Srpske. E, sada, poštovani građani, kako 40.000 ljudi iz Republike Srpske može da dođe u Beograd, a da se to ne primeti? Znači, to je jedan ceo grad veličine Kikinde, stavite u autobuse, u automobile i dovezete u Beograd. E, sada, ovako, ako u autobusu po 50 ljudi ide, to je 800 autobusa. Pazite, 800 autobusa u Beogradu? Mi kada držimo konvenciju u Areni, pa dođe stotinak autobusa iz Srbije, to je potpuni kolaps na Novom Beogradu, a 800 autobusa iz Republike Srpske niko nije primetio? Valjda je bila nedelja, pa nisu se šetali, nisu se vozali. Ako su došli automobilima, znači, vozač i još četiri glasača iz Republike Srpske, fantoma iz Republike Srpske, to je pet, to je osam hiljada automobila. Zamislite, osam hiljada automobila je došlo u Beograd i niko nije primetio? Evo, sada su se setili onoga od čega su i sami odustali iz prostog razloga što je toliko glupo i toliko netačno. Dakle, onda ste im i vi dali, predsednice, podatak koliko je ukupno ljudi iz Republike Srpske prešlo granicu taj dan, a nemaju svi pravo glasa, ali kakve veze ima – 40.000 i to je to. Dalje kaže – menjamo zakon, između ostalog, krađa, ovo, ono, zbog biračkog spiska. A gde ovo piše? Pa, potpisali ste zakon. Valjda ste pročitali šta ste potpisali? Mi ovde nismo potpisali ništa što se tiče biračkog spiska. Mi smo prihvatili i to želim da kažem, prosto, za građane koji ne znam koliko su pratili ili nisu pratili, mada mislim da im to nije bila najvažnija tema ovih dana. Dakle, mi smo prihvatili da zajednički radimo na biračkom spisku u skladu sa vašim zahtevom. Dakle, predstavnici poslaničkih grupa iz vladajuće koalicije, predstavnici poslaničkih grupa iz opozicije, predstavnici nevladinih organizacija i još ćemo se dogovoriti da li će tu prisustvovati ili neće prisustvovati predstavnici ministarstva itd. To je ostalo sporno, ali smo se oko toga saglasili da to hoćemo da raščistimo iz prostog razloga što apsolutno nemamo ništa da krijemo, pa tako da nismo ni jataci za ovih 40.000 fantoma iz Republike Srpske. Na kraju dolazi ovo što je stvarno bilo neukusno, a to je da se porede se 1914. ili ne znam ni ja čime. Oni brane Beograd od štuka i oni brane Srbiju od austro-ugarskog napada iz prostog razloga što je ono, ajde bar ovo prvo da demistifikujemo, jer ono što su tražili u Strazburu je upravo i dovelo do tog napada – zato što Srbija nije prihvatila da se odrekne suvereniteta i zato što Srbija nije prihvatila da Austro-ugarska prati kako naši organi rade na rešavanju eventualne umešanosti nekih ljudi iz Kraljevine Srbije u atentat u Sarajevu. Dakle, samo da prate kako se to dešava. E, to je naša država odbila, a oni su tražili da se država odrekne suvereniteta i da stranci ovde otprilike određuju kako će stvari da idu, kao što su tražili posredovanje i svašta nešto još. Što se tiče 1941. godine, to najbolje da razgovarate sa vašim kolegama zelenima, pošto tamo ima dosta onih koji su 1941. godine marširali u različitim pravcima, uglavnom ka istoku, pa sa njima raspravite šta je bilo 1941. godine, jer tamo se nalaze oni čije su dede bili nacisti i koji su o tome sami pričali. Dakle, ništa ja sada novo ne otkrivam. Oni su sami pričali da su im dede bili nacisti. Prema tome, apsolutno su neukusna ova poređenja. Ova poređenja vređaju srpski narod, vređaju osećanja našeg naroda kada je u pitanju borba protiv stranih zavojevača, a to što ste izmišljali i što pokušavate da opravdate sopstvenu poziciju da potpišete ovaj predlog zakona, ja razumem. Imam razumevanja za to. Dakle, to je sve u redu. Kampanja ide, ali i u toj kampanji ćemo, uveren sam, pobediti. Hvala. 

ANA BRNABIĆ: Narodni poslanik Radomir Lazović se javio za repliku. 

RADOMIR LAZOVIĆ: Hvala, predsedavajuća. Dakle, vidite, nema sumnje da nije bilo pritiska građana, da nije bilo ogromne i jasne poruke svih posmatrača na izborima da je bilo izborne prevare, da nije bilo velike međunarodne podrške na kojoj se mi zapravo ponosimo, zato što smo onima koji su naši partneri, uspeli smo da dobijemo njihovu podršku za to da u Srbiji treba da postoji demokratija, a ne autoritarna hibridna vlast kakvu ste vi stvorili. Ali, samo da bude jasno, ja bih radije da govorim o tome kako da smanjimo ekonomske nejednakosti, kako da od plate možemo da živimo, kako da zaustavimo nasilje posebno preko medija i preko „Pinka“ i „Hepija“ čije smo zaustavljanje tražili, radije bih da govorim o tome da je vazduh toliko zatrovan da 15.000 ljudi godišnje premine, o pijaćoj vodi koju, recimo, u Vojvodini nema 600.000 ljudi, a Zrenjanin ste žrtvovali itd, itd. Ali, su to posledice onoga što se deli kada pokradete izbore. Dakle, ljudi žele promenu vlasti da bi se ovi problemi rešavali i o tome su glasali, ali ste onda došli vi i tu izbornu volju ste sprečili da se desi. E, sada, mi u tome ne učestvujemo, ali vam nećemo popustiti nigde i nikada, pa čak ni na takvim izborima, niti bilo gde u izboru za mesnu zajednicu, za opštinu, za predsednika Republike, gde god da se nalazimo, gde god je polje borbe, naći ćete nas, naći ćete nas da vas suočimo sa katastrofalnim posledicama vaše politike, sa vašim kršenjem zakona, sa svime onim što radite. Ne možete bez borbe nikada i nigde proći zato što gde god se o tome odlučuje, bićemo mi da vas u tome sprečimo. To je moje obećanje za sve one koji misle da će nastaviti ovu štetnu politiku koja Srbiju vodi u katastrofu. Hvala. 

ANA BRNABIĆ: Hvala vam. Reč ima narodni poslanik Milenko Jovanov. 

MILENKO JOVANOV: Drago mi je da ćete konačno da izađete na izbore za mesne zajednice, do sad je to bilo dosadno, pošto smo uglavnom sami trčali, sami smo se sa sobom takmičili. To ću rado da podržim zaista, to mi je zaista drago i da konačno i tu dobijemo neku konkurenciju. Ovaj sad Čerčilovski govor, ono borićemo se na plažama, borićemo se na aero-pistama, borićemo se na ulicama i gradovima, u redu je, ide kampanja, sve u redu, razumem, ali poštujem, jer smo napravili iskorak u odnosu na one nacističke potomke sa kojima se inače druže. Što se tiče svega ovog ostalog, dakle, ponovo izborna krađa, dakle, izborne krađe nije bilo, ali jeste bilo, traje i biće bežanja od odgovornosti za izborni poraz. To je ono što vidimo svaki dan. Dakle, radije će da pričaju o tome da je 800 autobusa ili 8.000 automobila došlo u Beograd, a da niko nije primetio, umesto da stanu pred ogledalo i kažu – ljudi, gde smo pogrešili, da kažu – treba nam neko vredniji ko će obilaziti Srbiju, ko će u svakom selu da pravi mesni odbor, ko će da pravi organizaciju itd. Govorio im Veroljub Arsić to u prošlom mandatu, oni vikali, nisu hteli da ga slušaju, on je čovek crtao kako se organizuje stranka, da shvate da nije sve na Tviteru, da ne vredi da napišeš dva tvita itd. Najzad, imali smo nedavno izbore u jednoj susednoj zemlji, pa ću vam pročitati nešto, a vi sami recite da li vam liči ili ne liči na nešto što je i ovde slučaj. Dakle, kaže ovako – rad na terenu zamenili su kreveljenjem na društvenim mrežama i lovom na srca na Instagramu i lajkove na Fejsu, izradu alternativnih zakonskih predloga zamenili su komentarisanjem po Iksu, stvaranje neke alternativne vlade u senci sa grupama stručnjaka zamenili su guranjem potpuno nekompetentnih likova koji pričaju osrednje viceve, dodatno, u toj opoziciji već 15 godina gledamo manje-više ista lica, dosadili su. Piše jedan hrvatski portal o hrvatskoj opoziciji, nakon izbora i debakla koji su tamo doživeli, odnosno rezultata koje nisu očekivali. Izgleda od reči do reči, jeste ovo Srbija, svestan sam ja da ovo jeste Srbija, ali je činjenica da se ovo od reči do reči odnosi i na ovu opoziciju u Srbiji, od reči do reči, pa tako da izgleda to nije samo naš fenomen, dakle, fenomen Srbije, nego je to balkanski fenomen očigledno sa ljudima koji 15 godina jedni te isti beže od sopstvene odgovornosti. Evo, najavljuju konačno iskorak u tom smislu i ja ih zaista podržavam da će bar da izađu na te izbore za mesne zajednice, jer dosad ni na izborima za kućni savet nisu mogli da pobede. Hvala. 

ANA BRNABIĆ: Hvala vam. Reč ima narodna poslanica Jelena Pavlović. Izvolite. 

JELENA PAVLOVIĆ: Poštovana predsedavajuća Narodne skupštine, poštovane kolege narodni poslanici, poštovani građani Republike Srbije, kao prvo, želim da istaknem da stvar izbora nije stvar kompromisa između vladajuće koalicije i bilo koje opozicione stranke. Izbori služe samo jednom, a to je da se na izbornom procesu čuje izborna volja građana, bez obzira o kom nivou izbora je reč. Izmene koje su predložene odredbom člana 35. stav 2. Zakona o lokalnim izborima predviđaju skraćenje roka od dana raspisivanja izbora do dana kada se izbori održavaju. Kako bi građani znali o čemu se tačno radi, ja ću im to objasniti. Dakle, odredbom člana 35. tačka 2. Zakona o lokalnim izborima predviđeno je od dana raspisivanja izbora do dana glasanja ne može proći manje od 45, ni više od 90 dana. Predloženim izmenama rok od 45 dana bi se smanjio na rok od 30 dana. Uz ove izmene nisu predložene bilo kakve druge izmene kojima bi se ili smanjio broj birača koji je potrebno da podrže izborne liste, niti je došlo do smanjenja ili bilo kakvih predloga u smislu smanjenje roka za izborne liste. U konkretnom, to znači, kako je odredbom člana 40. istog Zakona o lokalnim izborima predviđeno da je svaka lista dužna da 20 dana pre izbora preda svoju izbornu listu, to jasno proizilazi da je ostao rok od samo 10 dana, još jednom, rok od 10 dana od raspisivanja izbora da građani mogu da sakupe potpise i da podrže izbornu listu koja će njih predstavljati na izborima. Ovaj rok od 10 dana može da ispuni samo i isključivo vladajuća stranka. Za građane Republike Srbije ovo je nemogući rok. Srpska napredna stranka zajedno sa svojim koalicionim partnerima je za izbore za odbornike Skupštine grada Beograda sakupila u samo jednom danu 19.125 potpisa. Nije sporno da ima članstvo, ali kako je do sakupljanja ovih potpisa došlo samo u jednom danu nakon raspisivanja izbora, jasno je da su apsolutno svi opštinski overitelji i svi javni beležnici bili angažovani da u kratkom roku od samo jednog dana overe ove izjave i omoguće na taj način vladajućoj koaliciji da preda izbornu listu. Za sve opozicione struje je ovo apsolutno nemoguće iz sledećih razloga. Uslov za izlazak na izbore za odbornike Skupštine grada Beograda, a to će biti i za ostale lokalne izbore, je predavanje izjava birača da podržavaju da ta izborna lista izađe. Za Beograd je to 3.000 glasova, za lokalne zajednice srazmerno broju stanovnika. Ono sa čim se mi svi koji nismo vladajuća stranka suočavamo je da za ove overe možemo da koristimo dva načina - ili opštinu ili javne beležnike. Problem na koji svi nailaze, osim vladajuće stranke, je da zahtevi koje mi upućujemo apsolutno ne dolaze do pozitivnih rešenja, već svaki javni beležnik ili vam kaže da ima jedan dan ili vam odredi koliko sati može da odradi. To ne treba da bude problem nijedne grupe građana, političke stranke i koalicije koja izlazi na izbore. To treba da se reši na potpuno drugom nivou. Dakle, mi i kada imamo birače i kada imamo ljude koji nas podržavaju, imamo relativno vrlo veliki i objektivni problem da te glasove sakupimo. Sa ovim problemom će se susresti apsolutno svaka mesna zajednica i svako ko na lokalu želi da izađe na izbore, jer na ovaj način umesto 45 dana, koji je bio izuzetno kratak, rekla bih prekratak rok, on bi ovim izmenama bio još dodatno smanjen na rok od 30 dana, što znači konkretno samo 10 dana da se uopšte omogući listi da izađe na izbore. Zbog toga naša poslanička grupa glasaće protiv i još jednom pozivam sve da dobro razmisle o posledicama koje će ovakve izmene doneti, jer ovakvim načinom izbornih uslova se apsolutno nikada ne može postići izborna volja građana i konkretno u ovim uslovima može imati za posledicu samo to da vladajuća stranka preuzme apsolutnu vlast i to apsolutnu vlast u svim lokalnim zajednicama. Dakle, osim što nema uslova za overe i dalje ne vidimo da su bilo kakve predložene izmene u bilo kom zakonu za prestanak funkcionarske kampanje, već naslućujemo, a to i vidimo po listi koja je predata za grad Beograd da je i dalje predsednik Republike Srbije nosilac liste, da se nalazi u imenu što je zaista nedopustivo. Predsednik Republike treba da bude predsednik svih građana i ne sme i ne treba da podržava bilo koju stranku, pa ni svoju bivšu stranku, tako da vidim da se tempo nastavlja samo tako da se ne stvore uslovi za normalne izbore. Treća stvar, mediji koji, takođe, se tiču izbornih uslova, apsolutno nijedan predlog u celom izbornom procesu ne postoji i u svim ovim razgovorima koje ste vodili i u kojima naša poslanička grupa principijalno nije prisustvovala, jer mi ne dozvoljavamo da sedimo u istoj prostoriji Narodne skupštine gde sedi bilo koji strani ambasador, smatram da je to veliko ponižavanje ove Skupštine, da je to veliko ponižavanje svih građana Republike Srbije, dakle, nismo bili iz principijelnih razloga deo tog procesa, ali opet ne vidim da, ako ste govorili da hoćete da poboljšate izbornu volju, da ste bilo šta uradili u smislu pristupa medijima. Mi vrlo dobro znamo iz prethodne kampanje. Nama je omogućeno par puta po 15 sekundi i jednom 15 minuta. U svaku debatu koja je bila organizovana nismo bili pozvani. Žalili smo se i Nadzornom odboru ovog doma. Dobili smo odgovor da je to politika RTS-a, što je potpuno netačno. Imamo grubo kršenje zakona na svakom mogućem mestu u izbornom procesu. Dakle, da bi uopšte pričali o bilo kakvim fer uslovima za lokalne izbore trebale su ovakve predloge da prate ili smanjenje broja birača za overe ili smanjenje roka od 20 dana kada je potrebno predati izborne liste. Ništa od ovoga nije urađeno. Dakle, molim vas, želim da građani Republike Srbije znaju da svaki put kada vam neko kaže da je ovim izmenama izašao u susret ili da je uradio nešto u smislu poboljšanja, da je to apsolutna neistina. Jedina je istina da će na ovaj način izborni uslovi, koji i onako već jesu krajnje nefer i krajnje nepošteni, biti još teži i još nepošteniji. Ja vas upozoravam da građani Republike Srbije, posebno po lokalnim zajednicama i naročito u Beogradu, nisu zadovoljni vladajućom koalicijom, da su svesni da ima jako puno korupcije sa kojom se vi prvi u svojim redovima uopšte nimalo ne borite, ona raste, građani su jako nezadovoljni. Ovo što sada radite biće zaista na silu i posebno vas upozoravam da to nije dobro i da zaista još jednom trebate da razmislite. Na kraju bih istakla da bi zaista želela da se prekine u ovoj Skupštini diskusija da se radi o nekom poboljšanju, jer je naša zemlja izložena nekakvim pritiscima. Zašto se u ovoj Skupštini ne kaže kako smo mi došli do takvih pritisaka? Zašto je naš predsednik Aleksandar Vučić pre par dana u razgovorom sa Makronom rekao da je prvo trebalo da se formira zajednica srpskih opština, a onda da se ide na implementaciju. Na implementaciju čega? Ko je dao ovlašćenje predsedniku Aleksandru Vučiću da u naše ime potpisuje ili usmeno dozvoljava bilo kakve sporazume? Dakle, molim vas, sve ono što vi pričate su posledice onoga što ste vi radili, i to je jedan problem zbog kog ovi građani treba da razmisle da zaista ubrzaju vaš odlazak sa vlasti i da pokušaju da spasu ono što se spasiti može, ali kada govorimo o lokalnim izborima na vama je velika odgovornost da ovakvim postupcima koji će još teže stvoriti uslove da građani dođu do svoje volje i da izaberu svoje predstavnike, napravićete novi haos. Ja vam još jednom kažem, ne znam koliko idete kroz građane Republike Srbije koji nisu vaši simpatizeri, koliko sa njima razgovarate, dakle, trebali bi malo zaista da čujete i suprotnu stranu. Ovakav predlog zakona je zaista jedna još vrlo, vrlo loša stvar koju možete danas da uradite. Ja još jednom apelujem, naša poslanička grupa nema brojčani kapacitet da sada spreči donošenje takvog zakona, ali ja apelujem još jednom da se ovakav zakon ne donosi, ovakve izmene. Hvala vam. 

ANA BRNABIĆ: Hvala vam. Reč ima narodni poslanik Milenko Jovanov. 

MILENKO JOVANOV: Dakle, čuli smo da su građani nezadovoljni, čuli smo da smo najgora vlast u istoriji, čuli smo dosta toga lošeg. Ja sam ubeđen da onog momenta kada predsednice Narodne skupštine Republike Srbije Ana Brnabić bude raspisala izbore da će građani da pohrle u lokalne kancelarije opozicionih stranaka da daju potpise i da neće biti nikakvih problema da se ti potpisi skupe u vrlo kratkom roku, jer malo je kontradiktorno da pričate da je ovo nikad gora vlast i da ne možete da skupite potpise. Nekako mi to nije baš logično. Dakle, ako je vlast toliko loša, logično je da narod jedva čeka da tu vlast skloni, pa će vam dati potpise za opoziciju. Drugo, što se tiče samog Beograda, na primer, treba vam pet hiljada potpisa da biste izašli na gradske izbore. Grad Beograd ima 17 opština. Dakle, negde plus, minus 300 potpisa po beogradskoj opštini, 5.000 potpisa za grad od milion i nešto stanovnika, milion i po stanovnika i više od toga. Dakle, minimalni su to uslovi. Drugo pitanje je bilo, a koje nije vezano za zakon, a to je da li predsednik Vučić može da da svoje ime listama na izborima i ovo je još jedno licemerno traženje nečega od predsednika Vučića, što niko pre njega nije radio. Dakle, predsednik Milošević je bio nosilac svih lista, posle njega i Vojislav Koštunica kao predsednik SRJ, predsednik Tadić kao predsednik Republike. Dakle, jedini predsednik koji nije bio nosilac liste je bio Milan Milutinović, ako se ja ne varam, jedini. Ovo što je sve važilo za ove pre, e, sad za Vučića ne može da važi. Zašto? nemamo pojma. Jel piše u zakonu? Ne piše. Jel piše u Ustavu? Ne piše. Zašto? Zato što ga narod hoće i onda dolazimo dotle da vidite kako i ovi koji sada predstavljaju kao nekakvu alternativu, kao nekakvu nacionalnu alternativu ili čak nacionalističku, srpsku, zovite kako hoćete, imaju istovetne stavove sa onima koji u Strazburu kažu – samo nam sklonite Vučića sa lista i sve će biti u redu. Potpuno istovetni stavovi. Na samom kraju, posebno je pomalo degutantno da sada u celoj situaciji u kojoj se nalazimo i izlasku iz te situacije govore oni koji su nas u tu situaciju uveli – svojim ne odgovornim odnosom a sa željom da možda dobiju koji mandat više na nekim narednim izborima. Evo, imaćete izbore, pa će vam se i ta želja možda ispuniti, a možda i neće. Hvala. 

ANA BRNABIĆ: Reč ima narodni poslanik Miloš Jovanović. 

MILOŠ JOVANOVIĆ: Hvala vam. Poštovani građani Republike Srbije, rečeno je ovde, vi ste, gospođo Brnabić, rekli da je osnovna vrednost istina, i to, naravno, prevazilazi kodeks ponašanja narodnih poslanika. Jeste osnovna vrednost istina, pa sa tim u vezi hajde malo da govorimo istinito. Za sam početak, uopšte nisam planirao, ali dve greške, a samim tim i neistine da ispravim. Nisu to najvažnije neistine koje su izrečene u toku ovog obraćanja ovlašćenog predlagača SNS. Jedna je da nacionalnom delu opozicije, a tu moram da priznam da prepoznajem sebe i srpsku koaliciju NADA, Novi DSS i POKS, bez ikakve sumnje, smeta i da smo ikada tražili da predsednik vaše stranke, doskorašnji, predsednik države, za mene samo formalni, ne može da bude nosilac liste. Neka bude, bili su i ranije, nikakav problem nemamo sa tim, niti smo ikada takav zahtev uspostavili, niti je to opozicija u svoja tri zahteva 1. aprila rekla. Ne znam zašto to pominjete, prosto nije istina. Jedna još manje važna greška, gospodine Jovanov, u Beogradu 3.000 potpisa za grad, a bogami za gradske opštine skoro 10.000, manje-više, nemojte me uzimati za reč, ali mnogo više. Pet ne postoji, za gradske opštine mnogo više. Trebalo bi to da znate, kao neko ko se bavi politikom, elementarne stvari. Sad da se vratimo na malo ozbiljnije stvari i ozbiljnije istine. Govorili ste ovde o kompromisu. Čuo sam čak reči u medijima jedinstvo, nisam siguran da je pominjan konsenzus, ali nema veze, kompromis-jedinstvo. Ljudi, nema kompromisa kada se govori o slobodi izbora. Nema kompromisa kada se brani demokratija, kao što nema kompromisa kada se brane nacionalni interesi ove zemlje. Danas smo došli u situaciju da Aleksandar Vučić i njegov režim, a vi ga ovde predstavljate u Narodnoj skupštini Republike Srbije, predstavlja glavnu pretnju, jedinu pretnju i demokratiju u Srbiji i slobodnim izborima, a bogami i odbrani nacionalnih interesa, i to je nažalost jedina istina. Sledeća istina, vratiću se ja na nju, nemojte da brinete ništa, kako je tekao ovaj proces prigovaranja vlasti i opozicije? Istina je da smo još 13. marta uputili jasno i glasno poziv predstavnicima vlasti da razgovaramo jer je politička kriza duboka i stvarna. Šta god se vama činilo, gospodo, koliko god bili opijeni vlašću i moći koju imate, ozbiljna je i duboka politička kriza i to će se nažalost pokazati. Sutra, prekosutra, potpuno nebitno, biće erupcije kad-tad na našu sveukupnu veliku žalost zbog vaše neodgovornosti. Dakle, 13. marta nije bilo nikakvog odgovora, ignorisali ste to, onda smo zvanično uputili poziv 20. marta za razgovore shvatajući koliko je teška situacija. Tek ste zakazali prve razgovore, verovatno simbolički, na 1. april. Valjda ste nagovestili da je to sve za vas isključivo šala, pa zašto ne bismo krenuli 1. aprila? Dakle, 1. aprila smo došli sa tri jasna zahteva. Načelno ste prihvatili dva. Prema trećem, gospodine Jovanov, niste imali rezerve, nego ste ga glat odbili, rekavši da je to protivustavno. I, da, ja sam, naravno u saradnji sa kolegama iz opozicije, poslao na samom sastanku, bili ste tu, elektronskim putem, Dejanu Đurđeviću, kolegi sa fakulteta, način kako može da se pravno, što bi se reklo „legi artis“ uradi da svi izbori budu u jednom danu, čak da budu i 2. juna. Ovo je 1. april kada govorim, mada smo već i 1. aprila pominjali jesen. Vi ste to odbili i 3. aprila. Nema ništa od spajanja izbora, to niste hteli i to je jedina istina. Bio je sastanak 11, na njega ću se vratiti malo kasnije, poslednji sastanak 17. mi već od 11. nismo uopšte prisustvovali kao srpska koalicija NADA. Dana, 17. aprila vam je jasno rečeno da 2. jun više nije opcija, jer je kasno, da je jedina opcija da se donese Ustavni zakon u izmenama i dopunama Ustavnog zakona, odnosno Zakona za sprovođenje Ustava, gde ćemo sve objediniti, stvoriti uslove i pomeriti za jesen. To je bila poslednja reč opozicije kao takve, to je SPN i dao vam je taj dokument, da biste vi 18. aprila izašli u medije i rekli: „E, ne, sve ono što smo odbijali kategorički, sve ono što smo govorili da je potpuno protivustavno, ne, to ćemo sad ipak da prihvatimo.“ Ali, mi nismo tražili to. Hajde da se vratimo na dokument, da vas poštedim čitanja stenografskih beleški. Ovo smo poslali. Čitajte slobodno, ja ću pročitati dokument koji ste dobili. Šta ste tražili, šta smo vam dali kao pravnu radnju za 2. jun? Kaže, ovde: „Lokalni izbori u drugim opštinama i gradovima u kojima su poslednji put bili održani 21. novembra 2020. godine morali bi biti raspisani“. Znači, ne najavljeni, gospođo Brnabić, jer ste i mene pominjali u medijima, raspisani najkasnije do 18. aprila. Danas je koji, gospodo? Dvadeset drugi, još uvek nisu raspisani. Zašto smo rekli najkasnije raspisani? Da bi ostalo 45 dana minimum za vođenje kampanje. Još vam pišem u predlogu, da li ste ga uopšte čitali? Pustite stengrafske beleške, Jovanov, čitajte dokumenta koja vam dajemo ako imate iole želje i volje da nešto unapredite, kao što ja znam da nemate. Piše: „Idealno bi bilo da kampanja traje punih 60 dana, ali to je sad već nemoguće zato mora da se raspišu do 18. aprila najkasnije.“ Znate šta to znači u srpskom jeziku, poslednji mogući datum da bi kampanja trajala 45 dana. Šta se vi sada uradili? Ja ne znam da li su kolege iz opozicije koja hoće da ide na izbore svesne šta ste sad svi zajedno uradili? Omogućili ste da nemamo mogućnosti nikakve za kampanju za lokalne izbore. Trideset dana dok dobijete notare, treći, četvrt, peti, šesti da,n kako se smiluju, pa dok skupite potpise, nezavisno od našeg konteksta, praznika, Vaskrsa itd, to će biti u budućnosti, pa dok se proglasi lista, pa dok odštampate vaše materijale sa brojem liste, pa ostaće vam ljudi 10 dana za kampanju. Njima to odgovara. Njihove prevarene radnje, njihovo šibicarenje, njihov DNK, ljudi to je njihova druga priroda. Laž, manipulacija, šibicarenje. Ne znam kako ćete i vi? Divno. Nikad niko nije tražio tako nešto. Nikad niko nije tražio to što ste vi naveli za 18. april. To su bili vaši odgovori, ali ima jedan sastanak koji je meni bio posebno poražavajući u celoj ovoj priči, čuveni 11. april gde ste gospodo i SNS i iz SNS i Aleksandar Vučić na vašem čelu pokazali vaše pravo lice, bedno, kukavičko i spremno da sroza autoritet zemlje, da ponizi zemlju kako bi ubeđivali strane ambasadore da ubede deo opozicije da izađu na izbore. Ljudi, otkud strani ambasadori da se mešaju u naše probleme? Otkud strani ambasadori na sastanku između vlasti i opozicije? Kako ste smeli da ih pozovete? Kako ste se drznuli da ih pozovete, da prljav veš iznosite napolje pred ambasadorom SAD, EU, šta ste još nabrojali, da li je bila Kvinta ili ne, meni naravno na pamet nije palo da se pojavim na takvom sastanku. Prljav veš se, gospodo, iz kuće ne iznosi. Vi niste dostojni da budete vlast u ovoj zemlji. Jesu, to su zbog toga Hilovi izbori. Hil je izašao posle tog sastanka, ničim izazvan i rekao: „Ne, ne, treba izaći. Ne, bojkot je pogrešno rešenje.“ Mogu otvoreno da kažem neka kradu, neka rade, nama odgovara takva vlast. Daje Kosovo, daće Republiku Srpsku, daće i neki novac, nemojte, budite tu, ali to je Hilova stvar. Mene Hil ne zanima, Hil je ovde da sprovodi spoljnu politiku SAD, a ne srpske nacionalne interese. To je taj vaš kukavičluk koji je za mene neverovatan. To je onaj kukavičluk kada vi prihvatite u francusko-nemačkom sporazumu član 4. po kojem se Srbija neće protiviti ulasku Kosova i Metohije u bilo koju međunarodnu organizaciju, a onda kukate na neku Doru Bakojani. Ljudi, koga briga za Dou Bakojani? Da li je ona srpkinja? Šta ona može da izda kada nije srpkinja? Jedini koji je tu izdao je Aleksandar Vučić i rekao je javno da on nema problem da Kosovo bude u Savetu Evrope, ionako u Savet Evrope mogu da uđu samo države, ali da su ga prevarili jer su mu obećali nekoliko stvari, Dečane i obećali su mu čuvenu Zajednicu srpskih opština, koju ste vi potpisali još 2013. godine. Vama treba 11 godina, sve ste dali i iz Briselskog sporazuma i sve preko toga i prihvatili usmeno nove. Na kraju ćemo dobiti, ne daj Bože, ali sve ide u tom pravcu, našu južnu pokrajinu u međunarodnoj organizaciji. Dora Bakojani? Zar vas nije sramota, ljudi? To je isključivo vaša odgovornost i odgovornost Aleksandra Vučića, nedostojnog predsednika ove države. Zašto ovo nisu izbori i dalje? Ne samo zato što su ovo Hilov Vučićevi izbori, Hil Vučić izbori, već zato što nisu slobodni. Gospodo, izbori koji nisu slobodni nisu izbori. Nije ovo samo pitanje arene i Male Krsne i znamo da ste dovlačili, pa vaši ljudi su meni govorili, neću ih imenovati jer ćete ih izbaciti iz stranke, preterali smo sa dovlačenjem ljudi, znam, preterali smo. Kako objašnjavate arenu? Kako objašnjavate Malu Krsnu? Da li je bilo četiri, 44, 400 hiljada, nebitno ljudi, vi kradete izbore. To je poslednja, to je ona kap koja je prelila čašu medijske slike gde su nacionalne frekvencije koje treba da odgovaraju u Zakonu o javnom informisanju i o Zakonu o elektronskim medijima su se pretvorile u vaše najbrutalnije i najvulgarnije propagandne servise i službe. Mi tako idemo na izbore godinama i to je postala nova normalnost. To je nenormalno i toga nema u ozbiljnoj demokratskoj državi, kao što nema da javna komunalna preduzeća ili bilo koja druga javna preduzeća učestvuju u kampanji da se tamo ljudi koji su zaposleni prosto kao robovi teraju da donose kapilarne glasove, sigurne glasove ili da direktori tih javnih preduzeća, kako se zove ovaj mladi momak, Relja Ognjanović ili Ognjenović, sve jedno? Na stranu što je postao sa 30 godina kao fizioterapeut sa par sertifikata sa nekog ekonomskog fakulteta pomoćnik direktora tako važne institucije, pa onda dve godine kasnije i direktor PIO fonda, nego što ga terate i vi se ponosite time a i on, koje je to ludilo u vašim glavama, što ide i pravi od vrata do vrata kampanju. Ide po ulazima beogradskih opština i deli letke, direktor PIO fonda. Ljudi, jeste li vi sa uma sišli? U šta vi pretvarate ovu zemlju, a to je na tragu onoga što je držao pečenjaru, pa ste ga postavili za direktora EPS-a. Da li ste vi svesni šta radite uopšte? Da i ste vi svesni potpunog ludila i nesreće koju pravite u ovoj zemlji? Ali, nije ni to, nego je, vraćamo se na ovu kap, a to je ta neverovatna zloupotreba i svi ovde znamo da ste to primenjivali, zloupotreba prava na prebivalište i sa tim nikakve dileme nema. Sada se vraćam na ovo zašto ova situacija krajnje opasna. Možemo mi ovde ponekad i da se nasmejemo, možemo i da se našalimo, sve je to divno, a situacija je tragična. Ne bih išao do 1914. godine, ne bih išao ni do 1941. godine, ni na neka druga vremena koja su bila teška, jesu ovo teška vremena, ne toliko teška, ali se ponekad zaista zapitam, ovo se ne odnosi na vas, gospođo Brnabić, i na dobar deo vas se ne odnosi, ali na jedan deo ne mali se odnosi - kako ste, ljudi, od srpskih patriota, od Karlobaga, Karlovca, Ogulina, Virovitice, što vam ja inače ne zameram, došli do toga da ćete napraviti od Srbije beogradski pašaluk? Dali ste Kosovo i Metohiju, priznajete secesiju francusko-nemačkim sporazumom, danas ćete time dati i Republiku Srpsku. Na Kosovu se brani ne samo srpsko Kosovo i naša država, na Kosovu se danas brani i Republika Srpska. Onaj miting u Banja Luci od pre nekoliko dana nikada ništa zloslutnije nisam video od vas na tom mitingu -kao da dželati Srpske stoje na tom mitingu. Ljudi, razumem za neke koji su bili u G17, u nekim drugim strankama, za one izvorne koji su došli iz Srpske radikalne stranke, da li je moguće da ste toliko časti izgubili? Da li je moguće da vas je moć toliko opila? Da li je moguće da toliko pravdate čoveka koji očigledno, i nemojte da se ljutite i da skačete odmah, neko je pominjao ovde psihijatrijske preglede, gospodin Jovanov, za Skupštinu,hajde da ih uvedemo za predsednika države, nisam siguran kakvi bi bili rezultati, čovek je lagao, ovde pred vama sve nas, šta treba da uradi da slaže da se vi osvestite i da kažete ovaj čovek nas vodi u provaliju. Šta treba da se dogodi? Jel rekao KM tablice ostaju - pa nisu. Rekao francusko-nemački sporazum je neprihvatljiv. Ivica Dačić sada nije u sali. Ivica Dačić je decembra 2022. godine rekao - ovo je neprihvatljivo. Jel naš Savet za nacionalnu bezbednost doneo zaključak rekavši da su ti sporazumi neprihvatljivi, a onda vi godinu dana lažete - pa nismo ih prihvatili, pa jesmo, pa oni se ne ispunjavaju? Onda sam Vučić kaže u Francuskoj – da, da, mi smo već tri uslova ispunili. Jesmo, RKS tablice se šetaju centralnom Srbijom, evo Kosovo ide u međunarodne organizacije. Ljudi, šta treba da se uradi i šta ovaj čovek treba da uradi da se vi probudite i da vidite provaliju u kojoj ćemo se naći. Nacionalno rastakanje će se sa vama nastaviti. Moralno rastakanje će se nastaviti ove nacije. Nemojte da ljutite, vaše glavne perjanice su preletači i današnji ovlašćeni predlagač je član DSS nekada bio. Vidite kako je to čudno. Ti ljudi ne preleću iz vlasti u opoziciju. Uvek je smer isti – iz opozicije u vlast. Ko je to radio u srpskoj istoriji do poturica? Ljudi, vi ste razvili u ovoj državi, vi ste razvili u ovom narod duh i psihologiju poturice. Dajemo Dečane za Lidl, daćemo Gračanicu za restoran Džejmija Šija, daćemo Kosovo za Beograd na vodi, a Srpsku ko šiša, a imaćemo i Luj Viton, pa, Dragan Marković Palma nije tu, ćemo moći sa tašnicama Luj Viton da se šetamo ko krnjoj Srbiji, latiničnoj Srbiji i informerovskoj Srbiji. Mi, gospodo, na to ne pristajemo i nikada nećemo. Svaki put kada napadate opoziciju pričate o vama. Šta je zaključak? Zaključak je da je ova kriza ozbiljna. Jeste sada malo ušićarili, jeste malo i šibicarili, to vama sjajno ide, ali nemojte da se radujete da mislite da ste pobedili. Ne pričam sada uopšte o ovim izborima koji će biti 2. juna. Nemojte da se radujete, ozbiljna je situacija i ponavljam – kad tad će sve doći na naplatu i vama direktno što me, da vam kažem, mnogo ne žalosti, ali će doći na naplatu celoj zemlji i državi Srbiji i srpskom narodu i srpstvu. Zato dok nije kasno, nezavisno od 2. juna, jedino rešenje će biti u bliskoj ili ne tako bliskoj budućnosti da se konačno zaista ostvare elementarni, kada kažem elementarni to su stvarno minimalni uslovi za koliko toliko fer i poštene izbore, da možemo da odemo na nacionalnu frekvenciju komercijalni televizija, da može da se čuje drugi stav, a nakon toga da se raspišu izbori. Mi smo vam dali predlog Ustavnog zakona. Evo ga ovde. Sve jasno piše. Verujem da ga nećete prihvatiti, kao što verujem da inače ništa nećete prihvatiti i ova dva uslova nećete ispuniti. Tek ćete sada razgovarati. Na stranu to ludilo što je deo opozicije prihvatio da dok je kampanja u toku razgovara o uslovima, ali dobro. Može da se ponizi samo onaj koji prihvati poniženje. Niko drugi. To je vaša priroda, a neki drugi pristaju na takve stvari. Još nešto da vam kažem, ja ozbiljno radim sa timom ljudi, pravnika, na pravnom sveobuhvatnom, zapravo, poretku ili ti nekoliko zakona gde ćemo kada vaša sveća prekine da gori, a ničija nije gorela do zore, neke stvari poravnati i neke odgovornosti staviti na sto i neke stvari procesuirati jer drugačije neće moći, jer ako se to ne desi ova Srbija i ova naša zemlja neće imati svetlu budućnost nikako. Na tome radimo i to će se, ljudi, desiti. Što se pre desi to je bolje. Što se tiče farse 2. juna, ja pozivam građane da ne budu deo farse, naročito Beograđane gde je bila najveća krađa, da ne izlaze na nešto što izbori nisu, nešto što nisu izbori na to se ne može ni izaći. Ne brani se ni demokratija, ni sloboda na Hilovoj i Vučićevoj farsi, a kamoli na naprednjačkim manipulacijama i lažima. Imao bih još mnogo, ali ću završiti sa ovim pa će biti prilike, ja se nadam, za repliku jer je bilo ovde još nekoliko tih sitnih prevara, sitnih duša poput, ajde to ću da kažem samo za kraj, reče ovlašćeni predlagač da je opozicija kriva za RKS tablice, pa neće biti. Godine 2011. je potpisan Sporazum o slobodi kretanja. Ja tada nisam bio na vlasti. Bio sam opozicija i tada i nisam se slagao sa tim sporazumom, a tamo ne piše to što ste vi prihvatili. Tamo apsolutno ne piše to što ste vi prihvatili. To je još jedna od vaših manipulacija. Vidim da se okrećete još jednom preletaču, gospodine Jovanov. Između preletača se verovatno najbolje razumete, ali to prosto nije istina. Ljudi, borićemo se za pristojnu, za moralnu, za nacionalnu i za demokratsku Srbiju i u toj borbi ćemo pobediti. U to, gospodo, uopšte ne sumnjam. Hvala. 

ANA BRNABIĆ: Hvala vam, poštovani narodni poslaniče Jovanoviću. Zapanjena sam. Održali ste govor 20 minuta. Svaku reč bi potpisali Aljbin Kurti i Denis Bećirović. Svaka vam čast. Izvolite. Gospodin Milenko Jovanov. 

MILENKO JOVANOV: Koliko god glasno da laje francuska pudla ostaje francuska pudla. Nikad neće biti ni rotvajler, ni nešto drugo. Tako da, džaba, džaba pokušaj – pudlica je pudlica uvek. Da nam spočitava promenu i poturištvo neko ko se odrekao sopstvene zemlje i uzeo tuđi pasoš, koga neće da se odrekne ni za živu glavu i ima ga i on i cela mu porodica i ne pada im na pamet da se toga odreknu, to je stvarno degutantno. Ali, ajmo da krenemo sa ovim što je već rečeno. Zanimljivo da niko u Savetu Evrope nije iskoristio argumente koje smo sada čuli. Da Dora Bakojani, pomenuta, nijednom nije rekla – pa šta vi Srbi hoćete, šta ti Pilja tražiš ovde, pa vi ste potpisali Ohridski sporazum, vi ste prihvatili Ohridski sporazum, ja samo sprovodim ono što ste vi tražili. Što nije rekla? Zato što nije tačno. Neće Dora Bakojani da kaže ono što govore francuske pudle. Neće, zato što zna da nije istina i da joj to nije nikakav argument, ali francuska pudla ne bi bila francuska pudla da ne reži i ne laje ono što bi želela da vidi, a to je da ugura srpski narod u nekakvu nesreću novu, u neku pogibiju novu, a on će ponovo za Francusku, kao i 1999. godine. Kaže, pazite vi ovu priču, predsednice Skupštine, a i građani Srbije, kada je krenulo oko bombardovanja, on je seo u autobus i onda je došao u Srbiju. E, sada samo da nam je još rekao da je u autobusu bio jedan što je pevao, jedan sa brčićima i jedna baba što je sedela u ćošku, gledali bismo film „Ko to tamo peva“. On je nama film „Ko to tamo peva“ ponudio kao vrhunski dokaz njegovog patriotizma, sedanja u autobusu u Parizu i vozikanja baš uoči bombardovanja. Još da je rekao – tačno kada sam stigao udarila u bomba i sve se raspala i svi mi poginuli. Ostala samo dvojica da sviraju posle toga. To bi otprilike bila tačna pričao. Toliko i o kukavičluku. Svoju hrabrost ste imali priliku da dokažete više puta. Svaki put kada je ovoj zemlji bilo teško, vi ste se pokupili i otišli u vašu drugu, rezervnu zemlju, svaki put, i 1999. i 2004. godine. Tada ste mogli da pokažete koliko ste hrabri. E, sada kada je malo prošlo vremena, sada kada je mir, e sada nadoknadi ono kada je šetao Sojke po Šanzelizeu, e sada ćemo to da nadoknadimo tako što ćemo da gurnemo zemlju u rat. I to će tako da izgleda. Kaže – biće erupcija. I dva puta preti – biće erupcija i biće naplata. Samo jednu stvar da znate. I od erupcije i od naplate, batina ima dva kraja. Uvek batina ima dva kraja. Pazite kada pretite. Dolazimo do onoga što je suština i što ima veze sa tačkom dnevnog reda. To je istina. Da čujemo kako ta istina zvuči, pošto me nekoliko puta poziva da ne čitam stenograme. Ja gledam, zašto da ne čitam stenogram, bacim pogled pa vidim, zašto da ne čitam stenograme. Kaže, prvo ovu tačku 3. ne treba tumačiti kao zahtev za odlaganje beogradskih izbora. Vrlo precizno piše da se održe svi izbori u isto vreme, dakle, preostali sa beogradskim što ostavlja ovu drugu alternativu, mogućnost da se i lokalni izbori održe 2. juna – kraj citata. Sada smo mi krivi, kaže – vi ste to govorili da je to neustavno. Pa jesmo. Vi ste bili rezolutno protiv ovoga. Jesmo. Mi smo prihvatili ono što ste vi govorili. Mi prihvatili ono što ste vi govorili, a vi se toga odrekli. Zašto? To je sada posebno pitanje. Ko se igra francuskom pudlom u ovo vreme? Ko baca keksiće francuskoj pudli i kome francuska pudla maše repićem ovih dana? To je jako važno da saznamo. Da vidimo ko je taj kome je podveo celu svoju stranku i ponovo je uključio, sa svim onim žutima koji su hteli da im hapse Koštunicu, koji su ih rasturali, pravili specijalne emisije, a oni ponovo tamo kao ono Štokholmski sindrom se vratili tamo kod onoga ko ih je maltretirao. Njihova stvar. Kaže dalje. Kroz izmene i dopune Zakona o lokalnim izborima, odnosno da se pomeri rok sa 120 na 150 dana. Isto on kaže. Šta piše u zakonu? Pa pomeranje roka sa 120 na 150 dana. Ali ne, oni odustaju. Zašto? Vukli nas na razgovore nedeljama i onda rekli – e pa sada je prošlo vreme, mi sada više nećemo o tome da razgovaramo. Mi odustajemo, ali ne kažu javno da odustaju od svog zahteva. Najzad. Pošto ovde afektira i glumi neko ludilo veliki srpski patriota sa rezervnom domovinom. Njega njegovi rođeni odbori ne slušaju. Njegov potpredsednik u medijima kaže – svaki odbor će posebno donositi odluku. Njegovi odbori ne misle ono što on ovde priča. On je samo pokazao šta misli o njima i da ih baš briga za to, da li njegovi odbori mogu da dobiju nekog odbornika, da li će da funkcionišu, da li će dobiti neka sredstva iz budžeta. Ne interesuje njega to. Njega interesuje njegov budžet. On je svoju stranku uvalio i one koji su mu bitni u parlament. Apanažica budžetska redovna, plata redovna, a ostalo vi po Srbiji, i to njima poruka, ne nama, vi po Srbiji snalazite se, radite šta hoćete, snalazite se kako znate i umete, baš me briga li ćete imati za struju i vodu u kancelarijama, baš me briga da li ćete imati da vam neko otvori vrata. To je njihov problem. Zato ga odbori i ne slušaju. Zato njih baš briga šta je ono što on priča i izlaziće na izbore, čak i pored njegovog poziva svima da na te izbore ne izađu. I izlaziće po celoj Srbiji, da li kao grupe građana, da li u okviru neke koalicije, tu ćemo šarolikost imati prilike da vidimo u periodu koji je pred nama. Na kraju kaže – vi radite „vdv“, da mi svi radimo „vdv“, za razliku od vas, elitista lažnih kojima je teško da razgovarate sa ljudima i kada vas sretnu na ulici. Da, mi radimo „vdv“ i mi razgovaramo sa narodom. I vama bi bilo bolje da radite „vdv“, jer da nešto znate o stranci koju vodite, znali biste da je prvog odbornika 1996. godine dobila tako što je u Kruševcu radio „vdv“. Tadašnji predsednik gradskog odbora, posle je bio potpredsednik stranke. Da nešto znate o tome, ali baš vas briga, jer elita ne radi „vdv“, elita živi u Parizu, svrati ponekad u Srbiju, nabavi pet stanova. Kaže – mi smo opozicija, a vi ste vlast, vi ste nepošteni, a oni iz opozicije pet stanova u vlasništvu. Šta bi radio da je na vlasti, 555, u centru Beograda, 555 u strašnoj diktaturi Aleksandra Vučića, u katastrofalnoj medijskoj situaciji. U celoj to j situaciji jadan krpi kraj sa krajem, jedva se nekako skrpio, ali izgleda Rokfelerova fondacija je vrlo izdašna kada treba finansirati projekte nevladine organizacije i sve ostalo. Vrlo su izdašne i to je super. Na kraju, vi nemate pravo da govorite u ime Srbije, jer je Srbija o vama rekla šta misli time što vas je kaznila i za ono što ste radili u prošlom mandatu. Imate jedan mandat manje od onoga što ste imali u prethodnom. Sada ćete u buduće imati još manje i to će tako da ide. Zašto? Zato što je Srbija videla koliki ste licemer, kakav ste prevarant i koliko vam je sve drugo draže od zemlje za koju se navodno zalažete. Dakle, čovek koji Srbiju gura u sukobe i u rat da bi se ponovo pokupio i otišao u Francusku i odande nam mahao, a možda će ponovo da glumi neki film. Videćemo u kom će sada sledećem filmu da bude. Ono što je suština, to je da Srbiju neće gurnuti u tragediju da bi on glumio komedije. Hvala. 

ANA BRNABIĆ: Hvala. Prvo povreda Poslovnika, Borko Stefanović. 

BORKO STEFANOVIĆ: Hvala gospođo predsednice Skupštine. Moram da kažem, član 107. Javio bih se, bilo koji kolega da je u pitanju, zaista nije bitno, ali ne mogu da razumem ovo neprekidno insistiranje na francuskom pasošu, ove uvrede da je neko francuska pudlica, to je velika povreda dostojanstva, korišćenje izraza „sojke“ za žene i ne mogu da razumem zbog čega kolega sa druge strane vređa Arne Gujona, vređa Dejana Bulatovića, vređa Nikolu Petrovića, vređa Aleksandra Vučića, kome zapinje konjak u grlu u Jelisejskoj palati. Dakle, ne mogu da shvatim zašto malo ne razmislite pre nego što ovakve uvrede iznesete prema sopstvenim poslanicima koji ovde sede i crvene od stida i gledaju u pod. Insistiram i reagujem zbog kolega sa vaše strane. Dakle, to nije lepo, to nije pristojno, to nije civilizovano i ne znam šta znači to. Pretpostavljam da ćete umesto onih rafala onda reći tamo da su tamo sojke i pudlice, a ne da hoćete da im prodate pola Srbije. Hvala. 

ANA BRNABIĆ: Hvala vam. Dobro da niste prepoznali taj član Poslovnika 107. o povredi dostojanstva Narodne skupštine kada je vaš kolega iz opozicije i koalicioni partner pominjao poturice i izdajnike. Znate, za mene je mnogo veća uvreda da nekom kažete da je izdajnik i poturica, nego da mu kažete da je pudlica, ali dobro. Šta da radimo, različiti su nam standardi. Hoćete da se izjasnimo? Ne. Hvala. Gospodine Jovanović, samo polako, do sada smo ovaj broj vodili pristojno. Hvala vam na tome što ste pobedili sebe, ovih nekoliko sati. Replika? U čemu ste se prepoznali, francuska pudlica? Nije vas spomenuo. Izvolite. 

MILOŠ JOVANOVIĆ: Hvala. Znate i sami da bi bilo nekorektno da niste dali repliku i hvala vam na tome. Nisam rekao "poturica", ja sam rekao "duh poturica", da budem sasvim precizan, ali ovde se verovatno mnogo iznervirali, zbog preletanja i preletača. Pretpostavljam da vas je to dotaklo, ali, prosto, to je činjenica, od istine se ne može bežati. Ja sam se samo rukovodio onim što je rečeno na početku, da je istina osnovna vrednost. Jeste, istina je da ste preleteli iz opozicije u vlast i to je to. Ima nas koji imamo i obraz i čast. E, sad, ovako: "Odrekao se svoje zemlje". Ja sam Srbin, imam srpski pasoš od rođenja, imam ga i dan danas, ničega se odrekao nisam, niti ću. Cela porodica ima francusko državljanstvo. Pa, da, sticajem okolnosti mi je supruga Francuskinja, doveo sam je ovde u zemlju, rodila dva muškarca, odnosno dva dečkića, koja se zovu Lazar i Dušan i to je sve u redu. Kažete - pobegao 1999. godine. To je tako glupa laž! Hajde ponovo. Ja studiram od 1995. godine u Francuskoj, godine 1999. sam seo u autobus i došao. Nisam bio na Paštriku, ali nije bio ni Aleksandar Vučić, koji je, da ponovim, uređivao svoj stan koji je besplatno dobio od države. I on je tražio da se rat nastavi, a ne ja. On je bio ministar čega, informisanja, u toj Vladi. Rekao sam i prošli put, nemojte o tome, to je tanak led za vas. Da je Vučić bio na Košarama, pa hajde, da nekome spočitate nešto. Ali nije bio, nego je od "Simpa" dobijao nameštaj. Ja sam u 2003. godini služio vojsku u 63. padobranskoj brigadi pa sam bio u tadašnjoj Držanoj zajednici Srbija i Crna Gora, nisam bio u Francuskoj ni tada. Poštovani građani Republike Srbije, vidite koji je to nivo, koliko ima, zapravo nema načelnog odgovora na sve što sam ja potpuno jasno rekao. I za kraj jedna mala manipulacija, toliko svojstvena SNS-u. Nisam ja rekao da ne čitate stenograme, nego da ne čitate dokumenta koja smo vam dali, što ste vi opet izokrenuli a što je, ponavljam, vaša uža specijalnost. Ali, građani će znati da ocene sve, biće ovo duga borba, to priznajem, ali ne sumnjam u konačnu pobedu. Hvala vam još jednom. 

ANA BRNABIĆ: Hvala vam. Dobar mi je bio ovaj vaš komentar da je rodila dva muškarca a ne dvoje dece. Malo seksistički ali nema veze, prođe. Bravo! Baš lep primer iz Narodne skupštine Republike Srbije. Možda zato nemate ni jednu ženu u poslaničkom klubu. Po tome se razlikujemo. Imate jednu, dve? Izvolite. 

MILENKO JOVANOV: Mene čudi da se baš ovi iz Vojvodine jave da mi zameraju izraz "sojke", a sad ću vam reći zašto. Kaže Rečnik srpskih govora Vojvodine, izmenjeno i dopunjeno izdanje u četiri toma, priredili mr Dejan Milorad, Katarina Sunajko, mr Ivana Ćelić i dr Dragoljub Petrović, Matica srpska, Novi Sad, "sojka" - mlada devojka, devojčurak, žargonski, stari, arhaični izraz. Toliko o tome kako sam ja govorio uvredljivo. Dakle, Matica srpska ne bi rekla, ali dobro, nema veze. Nećete to pronaći kod mene iz prostog razloga što i supruga i ćerke mi ne dozvoljavaju da tako nešto kažem, a ovo što sam rekao apsolutno je prihvatljivo u govoru u Vojvodini. Ali, hajmo da vidimo jednu drugu stvar koja je interesantna. Kaže - nije on 2004. godine mogao biti u inostranstvu, a sam u svojoj biografiji navodi i kaže da je od 2001. do 2005. godine bio zadužen za izvođenje vežbi iz ustavnog prava i političkih institucija, kao i komparativnih političkih sistema na Pravnom fakultetu Univerziteta u Parizu 1 Panteon-Sorbona. Kako? Kad ima vežbe, onda je Panteon- Sorbona, a kad nema vežbe, onda malo služi vojsku i bori se za Srbiju. Znači, opet na autobus, opet "Ko to tamo peva", opet sve ono što smo videli. Što se tiče pomenutog Gujona, da, mi Francuzu damo srpsko državljanstvo, a vi Srbinu francusko. U tome je razlika između nas. 

ANA BRNABIĆ: Narodni poslanik Arno Gujon, jel to po Poslovniku ili? Povreda Poslovnika ne može, zato što je po Poslovniku pomenut, izvinite. Petar Petković, izvolite, Poslovnik. 

PETAR PETKOVIĆ: Povreda Poslovnika, tačka 106. - govornik ima samo pravo da priča o tački dnevnog reda. Dakle, neću da dopustim da nam o Kosovu i Metohiji govore kvazipatriote, dakle, oni koji su u koaliciji sa onima koji se zalažu za nezavisnost Kosova. Neću da dopustim da nam o Kosovu i Metohiji govore oni koji se nijednim saopštenjem nikada nisu udostojili da stanu u odbranu ijednog Srbina ili srpskog naroda koji svakog dana strada na Kosovu i Metohiji. Niko od njih danas nije pomenuo da je juče održan lažni referendum koji je organizovao Kurti, sa ciljem da njegovi lažni gaulajteri ostanu u četiri opštine na severu Kosova i Metohije. To ih ne interesuje. Neću da dozvolim da nam o borbi za Kosovo i Metohiju govore oni koji su u koaliciji sa onima koji su 2011. godine doneli sporazum, katastrofalni sporazum, o slobodi kretanja, gde u tački 7. stoji da se uvode RKS tablice, a da će te tablice da distribuira Euleks. To se nije desilo. I naravno, kada je jednostrano Kurti krenuo sa gašenjem srpskih tablica, on se pozvao na tu 2011. godinu, a pritom oni koji su donosili taj sporazum 2011. godine, sami su rekli kako te tablice ne predstavljaju simbol državnosti tzv. Kosova. I pazite, nama o Kosovu govore oni koji reč nisu rekli kada su na N1 i drugim televizijama napadali malu Pavlinu iz Orahovca, koji nikada reč nisu rekli protiv Dinka Gruhonjića, koji napada srpski narod i državu Srbiju, koji na svakom koraku ćute samo da bi ostali u koaliciji sa onima koji bi da uruše Srbiju. Znači, ovde su mnoge laži izrečene po pitanju Kosova i Metohije, a posebno one koje se odnose na Ohridski dogovor, gde je jasno rečeno, a potvrđuje i Bečka konvencija, 3. član, da predsednik kada i usmeno nešto izjavi, to ima važnost kao da je reč o potpisu, da nema dogovora i sporazuma koji gazi crvene linije Republike Srbije, a to znači - nema članstva tzv. Kosova u Ujedinjenim nacijama, agencijama i organizacijama UN sistema, nema priznanja tzv. teritorijalnog integriteta Kosova i nema članstva Kosova u drugim međunarodnim organizacijama i nema priznanja tzv. Kosova. I oni svi to dobro znaju, i predsednik je više puta to rekao ovde i u Skupštini Srbije i na drugim mestima, ali ne vredi. Znači, oni koji nemaju stranku na Kosovu i Metohiji, čiji je predsednik pokrajinskog odbora DSS rekao da napušta tu stranku zato što se ta stranka ne bori za interese srpskog naroda na Kosovu i Metohiji, sada nama drže predavanja i govore o tome šta treba po pitanju Kosova i Metohije, a sami su izjavljivali kako puštanje Aljbina Kurtija 2001. godine jeste pitanje koje je imalo za cilj da se otople odnosi sa Zapadom. 

ANA BRNABIĆ: Hvala. Nije bilo po Poslovniku, tako da ću iskoristiti član 103. i oduzeću vreme od poslaničke grupe. Izvinite. Idemo dalje. Poslovnik, izvolite. 

ZORAN SANDIĆ: Dame i gospodo poslanici, reklamiram povredu Poslovnika, član 106, da govornik može da govori samo o tački dnevnog reda. 

ANA BRNABIĆ: Sada je bio taj član. 

ZORAN SANDIĆ: Član 103. nije bio. Nova demokratska stranka Srbije, iliti nekad Demokratska stranka Srbije, ako je po ičemu poznata, to je bilo po branjenju državnih i nacionalnih interesa. 

ANA BRNABIĆ: Upozoravam vas, pošto ovo nije Poslovnik, uzeću i vašoj poslaničkoj grupi vreme. 

ZORAN SANDIĆ: Repliciram, znači, prethodni govornik je rekao neistinu. I kod male Pavline smo se oglasili, lično ja, kao potpredsednik Novog DSS, stao u zaštitu i po šovinističkim antisrpskim izjavama tzv. prof. Dinka iz Novog Sada. I tu smo se oglasili jasno i precizno, samo što je to spinovanje, skretanje teme sa važnih tema u Srbiji na Dinka koji je nešto rekao pre godinu dana, ali smo se i tu jasno i precizno izjasnili i osudili takvo izlaganje tzv. prof. Dinka sa Novosadskog univerziteta. Hvala. 

ANA BRNABIĆ: Dobro. U svakom slučaju, nije bilo po Poslovniku, tako da i vama oduzimam vreme od poslaničke grupe. Idemo dalje. Reč ima narodni poslanik Dragan Đilas. Izvolite. 

DRAGAN ĐILAS: Jeste li završili? Jeste. Hvala. Izbori održani 17. decembra bili su neregularni. To je činjenica koju su potvrdile domaće organizacije koje su pratile izbore, poput CRTE, to su rekli i evropski posmatrači koje je da dođu u Srbiju, posmatraju izbore i kažu svoj sud o izborima pozvala Vlada Srbije, odnosno SNS. To piše u Rezoluciji Evropskog parlamenta, to piše u tekstu koji je usvojio Savet Evrope. Na kraju krajeva, to piše i u Izveštaju ODIHR-a. Pošto se, gospodo iz vlasti, pravite da ne razumete šta piše u preporukama ODIHR-a sada ću vam pročitati prevod sa srpskog jezika na srpski jezik nekoliko preporuka koje je napisao gospodin Leo Beširi, a ja sam ga malo prilagodio skupštinskoj raspravi. U Izveštaju piše: pod jedan – izbori u Srbiji nisu u skladu sa OEBS-ovim i drugim međunarodnim obavezama i standardima za demokratske izbore. U prevodu na srpski to znači – izbori u decembru nisu bili demokratski, a vlast je krala naveliko. Pod dva – potrebno je obuka članova izbornih komisija na svim nivoima. U prevodu – po nalogu SNS-a članovi biračkih odbora ubacuju i dodaju glasačke listiće na kojima je zaokružen SNS zbog čega je izlaznost na mnogim mestima od 75% do 93%, što je naravno nemoguće. Pod tri – potreban je razvoj sveobuhvatnog programa obrazovanja birača. U prevodu – hitno organizovati javne kampanje kojim će se birači edukovati da treba da glasaju samostalno, tajno, da niko ne može da im kupi glas i da glas nikako ne prodaju jer im to uništava život i za to se ide u zatvor. Pod četiri – potrebno je poboljšanje tačnosti i transparentnosti biračkih spiskova. U prevodu – morate da prestanete da prijavljujete ljude na trafo stanice, šupe, garaže, neuseljene zgrade, da ih premeštate iz jedne opštine u drugu kako bi na osnovu toga dobili nelegalno prebivalište i glasali tamo gde vam nedostaju glasovi. Pod pet – potrebno je jačanje nadzora nad zastrašivanjem birača. U prevodu – Tužilaštvo i policija hitno da se aktiviraju i počnu da hapse one koji sprovode ljude na glasanje, prave paralelne spiskove, ucenjuju zaposlene i njihove porodice u državnim i privatnim firmama da glasaju za vlast. Pod šest – potpuno omogućavanje regulatora medija da deluju u vezi sa relevantnim prekršajima vezanim za izbore. U prevodu na srpski – Oliveru Zekić i ceo taj skup ljudi iz REM-a smeniti, postaviti ljude od integriteta koji će sprovoditi zakon da se ne bi desilo da Aleksandar Vučić u 45 dana kampanja 45 puta ide uživo po nekoliko sati a cela opozicija na „Pinku“, „B92“, „Prvoj“ i „Hepi“ ukupno ima nekoliko minuta neutralnog i sate i sate i dane negativnog programa, o RTS-u da i ne govorim. U Izveštaju, gospodo, piše ovo, kao što piše da se sa primenom preporuka mora početi dovoljno vremena pre izbora i uz široki politički konsenzus. Sve ovo što je ODIHR napisao jasno je svakome. Mediji, pritisci, kupovina glasova i ljudi koji dobijaju lažna prebivališta, pre svega u Beogradu, ali i u drugim mestima širom Srbije, ovakve stvari su parlamentarne izbore učinile apsolutno neregularnim jer je broj glasova koji je na ovaj način SNS obezbedio preko 800.000, a u Beogradu je na ovaj način direktno promenjena izborna volja građana. Zato smo tražili ponavljanje izbora na svim nivoima, uz prethodnu primenu preporuka ODIHR-a. Do dana današnjeg ni jedna jedina važna preporuka ODIHR-a nije primenjena. Nije procesuiran niko za kupovinu glasova. Nije procesuiran niko ni u jednom MUP-u za davanje lažnih prebivališta. Nije procesuiran niko zbog činjenice da je u svom stanu, zgradi ili šupi prijavio na desetine ili stotine birača koji tu ne žive. Nije postupano ni po jednoj krivičnoj prijavi koju smo zajedno sa kolegama iz opozicije podneli. Nije procesuiran niko za organizovano dovođenje birača iz drugih opština, gradova i država, pre svega u Beograd. Nije se ništa promenilo u medijima, čak su i gori i vlast ih još više zloupotrebljava. Nastavljeno je dovođenje birača u Beograd, što dokazuje slučaj Male Krsne, nastavljeno je prebijanje opozicionih aktivista, što dokazuje slučaj dr Vladimira Vrsajkova i pokrajinske poslanice Mare Puškaš u Kaću. Oni su fizički napadnuti, dr Vrsajkov je brutalno pretučen, dok su delili flajere, a gradski odbor SNS-a Novi Sad je saopštio da su građani sa pravom reagovali jer nisu želeli da dozvole da se u njihovom mestu šire laži. Ministarstvo unutrašnjih poslova još uvek nije saopštilo imena počinilaca, u subotu smo to saopštili mi sami. U pitanju su Mladen i Milan Škrbić, braća, poznati pod nadimcima, nećete verovati, „kuca“ i „maca“. Dakle, MUP i dalje ne reaguje. Shvatajući dubinu krize u kojoj se nalazimo, shvatajući da je za primenu preporuka potrebno vreme, prihvatili smo predlog Proglasa i potpisali dokument u kome smo definisali minimalne uslove koji se moraju ispuniti da bi se izbori u Beogradu održali. To su: birački spisak, RTS i održavanje svih lokalnih izbora u jednom danu po ispunjenju prva dva zahteva. Sa tim zahtevom smo izašli 9. marta. Gospodo, 9. marta. Uporedo sa tim nekoliko dana kasnije poslali smo predlog vlastima da pokrene se dijalog vlasti i opozicije. Dvadeset dana kasnije, 1. aprila vlast zakazuje prvi sastanak, posle tri nedelje i na naše zahteve ne odgovara. Prvi birački spisak. Vlast i danje ponavlja da su svi upisani u birački spisak legalno upisani, da ljudi mogu da žive i rade u Vranju, Leskovcu, Kovinu, Loparama, Sokolcu, a da imaju prebivalište u Beogradu. Predsednik Republike izgovara rečenicu – da čovek može da ima dva prebivališta. Tvrdite to i ako u zakonu jasno piše da svaki građanin može da ima samo jedno prebivalište i da je to mesto gde obavlja većinu svojih životnih aktivnosti. Pa, ne može čovek da se deli, pa da polovina njega živi u jednom gradu, a polovina u drugom gradu. To je nemoguće. Drugi zahtev, RTS, vlast nudi sastanak sa generalnim direktorom uz izjavu da i SNS nezadovoljan RTS-om, SNS nezadovoljan RTS-om i traži da se na isti način pristupi i radu kablovske televizije N1. Javni servis, kablovska televizija, nigde veze. Vi ste nezadovoljni RTS-om koji prenosi sva obraćanja Aleksandra Vučića u čijim dnevnicima koji traju 30 minuta on gostuje 40 minuta, na kome se opozicija pojavljuje u tragovima. Gospodo, uz to što kradete izbore, vi vređate i inteligenciju građana Srbije. Smatrajući da nema više vremena da se preporuke primene do dana kada ste zakazali beogradske izbore, a ja sam to rekao 4. aprila javno, predložili smo ustavni zakon koji omogućava pomeranje svih izbora na jesen, ali ponavljanje lokalnih izbora koji su održani 17. decembra bez ijednog valjanog razloga tako što je 65 predsednika opština i gradonačelnika podnelo ostavke. Razlog je jasan, da bi moglo dodatno da se mulja, preseljavaju birači i tako dalje. Niko gospodine Jovanov nije rekao da je 40 hiljada ljudi došlo iz Republike Srpske, to su ljudi koji su došli iz Republike Srpske, ali i širom Srbije, verovatno i više, kao što reče pripadnik romske manjine iz Kovina, mi smo i do sada glasali za pare, ali ovde u Kovinu, a sada su nas vodili da glasamo u Grockoj, zbunili ste čoveka potpuno. Što se tiče toga kakao toliki broj ljudi dođe, rekli ste osam hiljada automobila, ali moram da vam kažem da u Beogradu zvanično registrovano 594.063 automobila i da je osam posto, 1,3% i da to niko kada ti automobili dođu ne može da primeti u gradu Beogradu. Naš predlog je odbijen i onda se ispunjena prava dva zahteva predlaže da se svi preostali izbori održe 2. juna iako je svima jasno da se u narednih 45 dana ne može primeniti nijedna od ključnih preporuka OEBS-a. Na žalost nas iz SSP, SRCA, Stranke Zajedno, koalicije NADA, deo opozicije odlučio je da pogazi obećanje dato građanima da proglasi nevažećim potpise koje su stavili na zajednički dokument, koji je potpisalo 11 organizacija i prihvati, verujući da će u toj borbi nešto uraditi, da bez ispunjenja jedne bitne preporuke ODIHR-a, izađe na izbore koji, naravno, to neće biti. Njihov izlazak neće značiti da će ono što će se desiti 2. juna biti izbori. Dakle, 2. juna ćemo imati još jedan primer izborne krađe zasnovane na medijima, pritiscima na birače, kupovini glasova i neregularnim biračkim spiskovima. Sve to će, kao što su neke moje kolege govorile, produbiti krizu u društvu. Zato su poslanici SRCA, Novog DSS-a, POKS-a i Stranke slobode i pravde danas Skupštini Srbije predložili ustavni zakon, koji su napisali naši eminentni stručnjaci, na čelu sa profesorom ustavnog prava Pravnog fakulteta u Beogradu Tanasijem Marinkovićem. Samo prihvatanje tog zakona i pomeranje svih izbora za jesen omogućiće da napokon u Srbiji imamo jedne koliko-toliko regularne izbore. Od borbe za takve izbore Stranka slobode i pravde nikad neće odustati. Stranka Slobode i pravde kao najveća politička organizacija u Srbiji i sa najvećim poslaničkih klubom od svih opozicionih stranaka u parlamentu Srbije, ne prihvata predlog zakona koji su Skupštini zajedno predložili poslanici SNS, Narodnog pokreta Srbije, Zeleno-levog fronta, Pokreta socijalista, SPS, Ekološkog ustanka, JS, PUPS-a, Pokreta slobodnih građana, jer on ne otklanja ni jednu jedinu nepravilnost koja je zabeležena na decembarskim izborima. Nama su promene u Srbiji važnije od nekoliko stotina odborničkih mesta ili pobeda na nekoliko centralnih opština. Mi ne trpimo linč kome smo izloženi, maltretiranja nas i naših članova porodice zarad nekoliko odborničkih mesta ili vlasti na Vračaru i Starom gradu. Mi se politikom bavimo da bi doprineli da u našoj zemlji bude bolje i zato ću ja, gospodo, umesto zapaljivih reči na kraju svog izlaganja, da kažem sledeće. Pre godinu i više dana predložili smo dva zakona koja bi sasvim sigurno rešili deo problema ogromnog broja ljudi - Zakon roditelj-negovatelj i Zakon o alimentacionom fondu, da roditelji koji imaju decu o kojima moraju da brinu 24 sata dobiju od države Srbije bar jednu minimalnu platu, a da kod ljudi gde se raspadnu brakovi, teške situacije, često uglavnom majke ostaju sa decom bez ikakvih prihoda jedno vreme, da država daje određenu nadoknadu, a da potom od očeva ili onog drugog supružnika kod koga nisu deca naplati ta sredstva. Predsednik Republike Srbije Aleksandar Vučić nam je na konsultacijama oko izbora za onu prethodnu Vladu rekao da podržava usvajanje tih zakona. Srpska napredna stranka je, takođe, rekla da je spremna da prihvati ove zakone. Predložili smo da ove zakone predlože sve poslaničke grupe u Skupštini Srbije. To je prošli put Jovanov pomenuo. To se nije desilo, jer su neke opozicione stranke bile stava da ne žele sa SNS-om ništa da potpisuju. Rekle su da će glasati za zakone, ali da ne prihvataju da se njihovi poslanici potpišu zajedno sa poslanicima SNS-a. Srpska napredna stranka nije prihvatila da bez toga prihvati naše predloge koje smo dali u proceduru i predložili. Pošto sada, gospodo, imamo zakon koji su zajedno potpisali poslanici SNS-a, SPS-a, Narodnog pokreta Srbije, Zeleno-levog fronta, Ekološkog ustanka, Pokreta slobodnih građana, to znači da se od ovakvog stava ne potpisivanja bilo čega zajedno odustalo. U skladu sa tim, pozivam vas sve koji sedite danas u ovoj sali da prihvatite predlog Stranke slobode i pravde i da potpišete zakone koje smo predložili. Da je to urađeno pre godinu dana, stotine hiljada roditelja i njihove dece bi već godinu dana imalo bolji položaj u društvu. Bolje bi živeli ljudi. Sramota je svih nas, polazim od sebe, ako i u narednih godinu dana ne bude ovih zakona, jer neko neće da stavi svoj potpis. Ako ste, gospodo, mogli zajedno da donosite predlog zakona o izborima, onda valjda možete zajedno i sa nama ostalima i zakone koji pomažu ljudima. Ako to ne uradite, a potpisali ste ovaj zakon svi zajedno, to će značiti da su vam važniji odbornički mandati od toga da se pomogne majkama sa decom i roditeljima koji o svojoj deci moraju da se brinu 24 sata dnevnog. Bez obzira šta ovde ko o kome govori i kako se ponaša, ja verujem funkcija narodnog poslanika i ovaj dom koji se zove Narodna skupština su jedini koji u sebi imaju reč narod i mi taj narod predstavljamo i verovaću uvek i verujem i sad da ćemo moći oko ovakvih stvari, bez obzira na sve političke razlike, da se dogovorimo i da svi zajedno učinimo nešto za dobrobit građana Srbije. Da završim govor u skladu sa tačkom dnevnog reda. O ovim izborima će se govoriti narednih 45 dana. Posle toga će jedni objašnjavati zašto su prihvatili da izađu pogazivši obećanje koje su javno dali građanima, tvrdeći da je njihova odluka ispravna. Drugi će govoriti kako su ovi izbori pokazali kako narod podržava njihovu ispravnu politiku, zahvaljujući kojoj su ubedljivo pobedili. Ni jedni, ni drugi neće govoriti istinu, ali to ljudima koji će živeti sve gore i gore neće biti važno. Neće biti važno ni nama koji smo, verujem, doneli ispravnu odluku, niti će bilo ko od nas iz Stranke slobode i pravde, SRCA, Srbija centar, NADA i Stranke Zajedno biti srećan što smo unapred rekli šta će se dogoditi, jer, ponavljam, mi se ne bavimo politikom da bi ljudima u Srbiji bilo gore i da bi kao opozicija na tome profitirali, mi se politikom bavimo da uradimo sve što možemo da Srbiji bude bolje. Donošenjem ovakvog zakona danas biće napravljen korak u suprotnom pravcu, jer će prihvatanjem izbora bez promene izbornih uslova biti produženo trajanje vlasti Srpske napredne stranke. Posledice takve odluke ćemo snositi svi koji u Srbiji živimo. Hvala vam. 

ANA BRNABIĆ: Hvala vam. Reč ima Milenko Jovanov. 

MILENKO JOVANOV: Krenuću od poslednjeg. Dakle, u principu, sve što je rečeno je tačno. Dakle, sve je tačno. Zakoni su predloženi, Zakoni su ušli u proceduru. Mi smo bili voljni zakone da prihvatimo, ali je tada jedan drugi deo opozicije optuživao vas da ste ono za šta vi optužujete njih. Mi smo stalno u tom nekom procepu. Mi smo između dve vatre, gde oni jedni druge optužuje ko je Vučićev, ko nije Vučićev. Ponovo podsećam, oni tada nisu hteli da glasaju za vašeg kandidata za potpredsednika Skupštine. On je izabran našim glasovima isključivo, jer oni nisu hteli da glasaju za to. Imali su svog kandidata, jer su rekli da ste se vi, citiram, prodali Vučiću. Zato ja kažem, nema potrebe da se svađate. Svi ste vi naši i apsolutno smo zadovoljni svima vama. Što se tiče samog rezultata, biće da su vas i tu preglasali na predsedništvu koalicije, šest prema tri, pa nije prošlo dalje da se o tim zakonima razgovara. Što se tiče broja birača u Beogradu, dakle, 2004. godine bilo je 1.443.665 birača, a 2014. godine, na kraju mandata gospodina Đilasa bilo je 1.588.996 birača, odnosno 145.331 birač više nego kada je počeo mandat, a od 2014. do 2024. godine svega 19.477 birača. Dakle, tih više stotina hiljada koje smo mi dovelo se na kraju svede na 19.477 za deset godina, a ovih deset godina njihove vlasti, od 145.331 birač, to ne spominjemo. Drugo, nemate vi ponovo problem sa nama, kada pričate, odnosno da budem potpuno precizan, samo sa nama kada pričate o fantomskim biračima, nego i sa vašim nosiocem liste „Srbija protiv nasilja“ u Beogradu i kandidatom za zamenika gradonačelnika tada. Dakle, citiram – dosta nam je priča kako će SNS da naseli 100 hiljada birača u Beograd i da preokrenu trend po kome gube gradske izbore. To je bio pokušaj da se obeshrabre birači opozicije, jer prema poslednjim podacima, broj birača u Beogradu u odnosu na poslednje izbore je za oko 13 hiljada veći i taj rast može se oceniti kao prirodan trend. Neće biti fantomskih birača, jer ne može ta količina ljudi, mada se ljudi ne mogu meriti u količini, ali ajde, da uđe neprimećena u Beograd. Rekao je Dobrica Veselinović. Nisam to rekao ja, odnosno ne samo ja, ali ja bih sve što je rekao mogao da potpišem, nikakav problem nije. Ali, to je sad opet vaš problem, vaše koalicije, vašeg predsedništva, preglasavanja i svega ostalog. Nije to nešto sa čim ja želim da uradim. Vidite, gospodine Đilas, kako ovi ljudi žele da vam kažu da i dalje da ostanu u prijateljskim odnosima sa vama. Oni dobacuju da ih vi čujete, ne da ih ja čujem, nisam ja bitan ovde u celoj ovoj priči, nego vi. Dalje, šupe, prijavljeni glasači, demantovano, dakle, od mesta do mesta, ali opet kažem, nemamo nikakav problem sa tim, prihvatili smo komisiju koja će da ispita birački spisak, ono što samo tražimo, a to je da se definišu ta izvršna ovlašćenja. Dakle, to moramo da vidimo iz prostog razloga što ne želimo da se ulazi u delokruge i u nadležnosti ministarstava. Dakle, nemoguće je da komisija ulazi u nešto što je nadležnost ministarstva. Tužilaštvo i policija, niste bili na razgovorima, da ste bili, čuli biste odgovor o tome kakve su prijave bile podnete. Dakle, ako se prijava podnese tako da o njoj može da se dalje radi, da se procesuira, oni to rade i rekli su u koliko slučajeva su to radili. Mi smo dobili izveštaj. Ono što je zamereno i od opozicije i od vlasti, dakle, od predsednice Skupštine, to je da nisu bili dovoljno u javnosti i nisu bili prisutni u javnosti toliko koliko je bilo potrebno da se kaže šta je ono sve što su uradili po prijavama vezano za izbore, i to se takođe desilo. Što se tiče N1 i Nove S, ja sam tražio da se N1 i Nova S pozovu na te razgovore, prvo, zato što se sami hvale da imaju fantastičnu gledanost u Beogradu, a izbori su pretežno u Beogradu i tad su bili za jun, po našem viđenju, samo u Beogradu, a sa druge strane, spomenuo ih ODIHR u svom izveštaju i to kao nekoga ko je kršio određena pravila i tako dalje. Što se vaših zahteva tiče, ni na jednim konsultacijama se niste pojavili. Dakle, do prvog aprila ni na jedne konsultacije niste došli ni sa predsednikom Republike 4. marta, ni sa predsedavajućim Skupštine u to vreme, gospodinom Radenovićem, dakle, nigde se niste pojavili da iznesete sve te svoje zahteve, pa da se o njima razgovara. Onog momenta kada ste došli, i to sad želim da podsetim, zato što sam na to sam reagovao, jer sam smatrao da to nije korektno, međutim, predsednica parlamenta je prihvatila vašu, a ne moju inicijativu, došli ste, dakle, na razgovor koji je sazvan povodom preporuka ODIHR. Dobro je, čuo te je, zna da ti je žao što odlaziš, razumeo je sve, nema potrebe. Evo, smeje se čovek. Smešan si, bre. Dugo ćete vi mene još ovde da gledate, neće to tako brzo da vam prođe. 

RADOMIR LAZOVIĆ: Hajde Milenko.

MILENKO JOVANOV: Hajde Milenko? A, šta Milenko? Nemojte, gospodine Lazoviću, stvarno niste fer. Ako ćete da se obratite nekome, onda se obratite vašim kolegama koji dobacuju i koji pokušavaju lideru bivše vaše koalicije, kažem bivše, zato što koalicija više ne postoji, da pokažu da i dalje može da računa na njih, ali nekako mi deluje njegov izraz lica da nešto nije zainteresovan. Dakle, ni na jednim konsultacijama niste učestvovali, a i ovaj što je na svom predsedništvu glasao za to da se ide na izbore, pokušava da se dodvori. Ne vredi, grize ga savest sirotog, ali nema to savesti, grize ga, žulja ga novčanik. To će biti problem. Aman zaman, i to razumem, sve je u redu, samo budite strpljivi, svemu dođe kraj, pa i mom odgovoru. Šta da radim, 20 minuta govora, biće odgovor. Nemojte da brinete, aman, biće aman gotovo, ne brinite. Dakle, ni na jednim konsultacijama se niste pojavili i niste izneli te zahteve, osim 1. aprila, kada ste izneli zahteve i o njima se i samo o njima se faktički od tada i razgovaralo, kako smo odmakli oko preporuka ODIHR-a, tako ste nas vraćali na sve zahteve, pa onda na treći zahtev itd. Prema tome, to je dokaz da smo želeli da razgovaramo. S druge strane, što se parlamentarnih izbora tiče, ovo je prvi put da se ističe da su i parlamentarni izbori sporni. Kažem, prihvatili mandate, prihvatili plate, uselili se u kancelarije, ništa nije bilo sporno. Nijednom, a evo stenogrami ovde kod mene, niko parlamentarne izbore spomenuo nije na svim ovim razgovorima i niko ni u jednom trenutku nije tražio raspisivanje novih parlamentarnih izbora, ni u ona vaša tri zahteva, ni u bilo kakvim drugim zahtevima, niko parlamentarne izbore spomenuo nije, isključivo lokalne i beogradske. Najzad, što se tiče prevoda sa srpskog na srpski, on je potreban da bi opravdao vašu poziciju da objasnite ljudima da ono što ne piše u stvari piše. Dakle, ono što ne piše u izveštaju ODIHR, vi želite da prevedete, a u stvari da vi kažete šta je ono što je ODIHR rekao iako nije. Dakle, oni su ili nemušti ili nesposobni da se izraze, pa onda ubuduće bolje da im vi napišete izveštaj, kao što ste verovatno pisali ovim likovima koje ste uspeli da angažujete iz Evropskog parlamenta i koji su otprilike i pisali u svojim izveštajima ono što ste im govorili da pišu, jer kad su sami definisali te izborne nepravilnosti, to je izgledalo smešno, tipa – šetao sam Knez Mihailovom i ljudi nisu znali gde da idu, video sam veliki broj ljudi, to je dokaz da je izborna krađa, pošto nisu znali gde im je biračko mesto. Eto, to je otprilike bilo rečeno kao najveća kritika. Prema tome, ja bih se vratio na ono što sam rekao i u jednom drugom slučaju. Umesto svega ovoga, ja razumem zašto navodite, ali umesto svega ovoga treba da pokrenete pitanje sopstvene odgovornosti kao lidera, i to dugogodišnjeg lidera opozicije, za sve neuspehe koje ste imali u prethodnim godinama, za sve ono što niste uspeli, a obećavali ste, za sve pobede koje ste obećali, a niste ih realizovali. Još jednu stvar da vam kažem, pošto se sad i vi bavite vašim bivšim partnerima, koliko ste verovali, ili bar neki od vas koliko su verovali u pobedu koju ste najavljivali, pokazali ste ovde, odnosno pokazali su ovde poslednjih dana prethodnog mandata kada su najavljivali velike pobede, kada su najavljivali odmazde posle tih pobeda, a onda sam ih pozvao samo da obećaju javno da ako toga ne bude, oni više nikad neće da se bave politikom. Niko se nije usudio to da kaže, apsolutno niko. Ponavljao sam ne znam koliko puta, različitim ovde poslanicima. E, toliko ste verovali sami u ono što ste javno objavljivali. Prema tome, osnovi i razlozi vaših poraza nalaze se oko vas, možda i kod vas samog. I tu treba da tražite odgovore za to zašto i kako gubite izbore, a ne da pričate o prevodu sa srpskog na srpski, jer to što pričate ne piše, da jurite po Beogradu i tražite mesta gde su ljudi prijavljeni, a onda se posle pokaže da ti ljudi postoje i sve ovo ostalo. Što se samih zakona, koje ste naveli, tiče, mi smo otvoreni za razgovore, ako ćete ih ponavljati itd. Nemamo nikakav problem da razgovaramo i ubuduće, ali opet kažem vam, tada je bila ideja da ih predlože sve predstavnice poslaničkih grupa, baš dame, ali se od toga odustalo. 

ALEKSANDAR JOVANOVIĆ: Dosadan si.

MILENKO JOVANOV: Kažem, čuo te je, nema potrebe. Nemoj dobacivati, ozbiljni ljudi razgovaraju. Hajde sad budi miran, pa ti posle. Sad mogu još jedno deset minuta, da te nerviram. Kad završe odrasli ljudi, onda ćemo tebe da slušamo. Slušaj, naučićeš nešto, možda. Tako da, ako ćete taj zahtev da ponovite i ukoliko to ponovo bude došlo, siguran sam da ćemo razgovarati o tome, nadam se i naći rešenje i nadam se da će i oni sa kojima ćete to dogovarati sa te strane biti neko ko se drži reči koju ako ne daju nama, onda bar da je daju vama, pošto ih izgleda ne obavezuje ni jedno, ni drugo, bar kako vi govorite, ali to su vaše stvari. Ja vam još jednom ponavljam, nema potrebe da se optužujete ko je, a ko nije naš, svi ste naši, ne bismo vas dali ni za šta na svetu. Hvala. 

ANA BRNABIĆ: Hvala vam. Pre nego što dam reč za replike, samo da obavestim narodne poslanike, shodno članu 27. i članu 87. st. 2. i 3. Poslovnika Narodne skupštine, da ćemo danas raditi i posle 18.00 časova i, takođe, da ćemo imati pauzu od jednog časa, nakon replika. Izvolite. Prvo da li želi gospodin Đilas ili Lazović? Reč ima Dragan Đilas. Izvolite. 

DRAGAN ĐILAS: Nikoga nisam optužio, niti bilo ko iz Stranke slobode i pravde optužio ove ljude koji su imali drugačiji politički stav od nas da su Vučićevi. Nismo se mi razišli oko načina borbe. Mi smo se razišli oko načina borbe, ali od borbe za drugačiju Srbiju ne odustajemo. To je prva stvar. Što se tiče adresa u Beogradu, Prešernova 21. - šupa 50 ljudi, Danijelova 9. – 129, prošli put sam i slike pokazivao. Što se tiče toga da mi želimo da narušimo suverenitet Srbije, ja moram da kažem da ste vi pozvali posmatrače i da to nije narušavanje, a kada smo mi pozvali da opet dođu onda je to narušavanje. Što se tiče Stranke slobode i pravde, mi smo naš stav o Srbiji suverenitetu, naš stav o Kosovu pokazali u Savetu Evrope kroz govor naše poslanice Jelene Milošević i ja moram da vas obavestim o jednom dobrom činu, za svaku pohvalu predsednice Skupštine koja je pozvala narodnu poslanicu opozicije i čestitala na tome i ja bih voleo kada bi mi na taj način mogli bar o tim temama oko kojih, ja mislim, nas 99% misli isto da razgovaramo. Nažalost, to nam ne uspeva. Što se tiče mandata, vi znate da smo mi morali da prihvatimo mandate, jer ulaze sledeći poslanici. Mi smo te mandate dobili od građana, 900.000 ljudi je glasalo za listu čiji smo mi bili deo i oni su nama dali mandate, oni su nama odredili i plate, onima koji primaju u Skupštini, kao i novac koje stranke dobiju. Znači, niste nam to dali vi. Što se tiče ovog vašeg poziva na podnošenje ostavke ako se u nečemu ne uspe ili se nešto kaže što nije tačno, vaš predsednik Aleksandar Vučić u duelu sa mnom 2005. godine obećao je da, ako ne dokaže da sam ja lopov, će se povući iz politike. Sada će jubilej 20 godina, 12 godina ste vlast, stotine presuda sam vam pokazao da ste govorili neistine o meni. Nije se Vučić povukao, on je i dalje u politici, njegovo povlačenje ćemo izboriti mi iz opozicije kada pobedimo. Hvala vam. 

ANA BRNABIĆ: Reč ima narodni poslanik Radomir Lazović, mada je pomenut i Dobrica Veselinović. Izvolite. 

RADOMIR LAZOVIĆ: Dakle, hvala za reč, predsedavajuća, a da bi videli kako možemo lepo da sarađujemo i kada se ne slažemo baš oko svega u opoziciji, ja ću vas podsetiti na nekoga, takođe na vašeg predsednika, tadašnjeg, gospodina Vučića, koji je obećao da ako se ne reši ubistvo Slavka Ćuruvije da će podneti ostavku. Dakle, ima tih obećanja dosta. Bolje da vi ne govorite o obećanjima koja su ne ispunjena. Ja bih hteo ovde još neke stvari, pošto je pomenuto, da kažem. Ljudi, nismo mi vama rekli da je toliko veliki broj ljudi u birački spisak samo tek tako dodat, nego da ste vi vršili precizne, temeljne i ogromne manipulacije biračkim spiskom, da ste brisali ljude, ubacivali ljude iz drugih gradova koji ne žive tamo gde su prijavljeni, koji su prijavljivani na šupama, na trafo stanicama i slično. To je zamerka koju niste dobili od nas, nego ste dobili sa svih strana Evrope i sveta. Dakle, niste mogli da sakrijete to. Takođe, pogledajte šta kažu ti ljudi. Nisam video nikad izbore da je toliko bilo tenzija i slika koja pokazuje dovođenje ljudi autobusima i kupovina glasova – Andreas Šider. Pristrasnost medija donela nejednake uslove – Rejnhard Lopatka, koordinator posmatračke misije. Manjak političke debate, pritisci na birače i slično – Groše, šef delegacije Evropskog parlamenta. Dakle, imamo mnogo pokazatelja. Svaka misija je to rekla. To što mi učestvujemo na ovim izborima ne znači da su izborni uslovi u redu, već znači da vam nećemo popustiti nigde, pa i kada je neravnopravna borba, kada ste jači, tako što ste oteli institucije, mi se ne bojimo da učestvujemo u takvoj borbi, učinićemo sve na svakom koraku, u svakom forumu, na svakom otvorenom mestu da vam se suprotstavimo, jer ovu zemlju vodite u katastrofu. 

ANA BRNABIĆ: Reč ima Milenko Jovanov. 

MILENKO JOVANOV: Ima mnogo njih koji su potvrdili njihove teze. To su: Šenak, Šider, Juratović, Groše, Rot i Fon Kramon. Tu se negde spisak završava. Sve go prijatelj ove zemlje, sve veliki poštovaoci srpskog naroda, alal vam ekipa kojoj ste se priključili. Što se tiče ovog drugog, verujem da je Aleksandar Vučić to rekao, a verujem da je i dalje u politici samo nakon što je pročitao izveštaj Verice Barać, više mu ništa nije bilo potrebno. Hvala. 

ANA BRNABIĆ: Hvala vam. Pauza od sat vremena. Vidimo se u 15.15 časova. Hvala.

ANA BRNABIĆ: Možemo da nastavimo. Narodni poslanik Miroslav Aleksić ima reč. Izvolite. 

MIROSLAV ALEKSIĆ: Zahvaljujem predsednici. Poštovani kolege poslanici, poštovani građani Srbije, da, danas po prvi put u mojoj poslaničkoj karijeri se na dnevnom redu nalazi zakon iza koga je stala i opozicija, zapravo Predlog zakona, i naravno da je to nešto što jesmo mi tražili u okviru izbornih uslova i naravno da smo to tražili mnogo ranije i naravno da ste nam pojeli vreme od 20. marta i niste to radili nama, to ste uradili građanima Srbije, uradili ste svim onim ljudima koji su glasali u decembru za nas, preko milion glasača u Srbiji. Pozivali smo ranije da sednemo da razgovaramo o preporukama ODIHR-a, da se dogovorimo na vreme koje su to prioritetne preporuke koje se mogu implementirati i apelovali na to da je to dobro pre svega za Srbiju i za građane Srbije, da je dobro za vlast, da je dobro za opoziciju. Naravno, sve je krenulo sa zakašnjenjem. Prvog aprila nismo postigli dogovor 3. aprila, itd. Naravno, jasno je da vi i te kako imate dobre strategije, manipulatorske sposobnosti, znate kako da kupite vreme itd. Došli smo dotle da, evo, maltene u predvorje samih izbora trebamo da danas promenimo taj zakon, ali ja neću da kažem da je to loše. Koliko god da je taj pomak mali i nedovoljan jeste neki i nekakav. Kada govorimo o slobodnim izborima i onome što se dešavalo u decembru mesecu, pa možemo se upirati koliko god hoćemo sada da kažemo da se nešto desilo ili nije. Desilo se sve i svi su videli i to je potpuno jasno. Dakle, sve one slike, svi oni snimci, sva svedočanstva ljudi, a da ne govorimo šta prethodi tim migracijama, a prethodi i potpuna uzurpacija medija sa nacionalnom frekvencijom, tabloidna, brutalna kampanja, pritisak na birače, pre svega one koji rade u javnom sektoru i koji dobijaju kvote i zadatke koliko ko mora kapilarnih glasova da vam donese, kupovina glasova na različite metode od ljudi koji su u stanju socijalnih potreba, pa sve do privatnih firmi kojima ili pretite inspekcijama ili im kažete - dobićete sredstva, ali i pod uslovom da obezbedite toliko i toliko glasova. Funkcionerska kampanja koja ne prestaje. Svakoga dana u godini ste u funkcionerskoj kampanji. Opozicija se targetira, govori da smo mi izdajnici, lopovi, da želimo loše našoj zemlji, strani plaćenici i ko zna kako nas sve niste nazivali. Ali, ovog puta ste otišli korak dalje i odlučili da pored svega toga što koristite uzurpaciju vlasti i volje građana, krenete sa preseljavanjem ljudi u Srbiji iz grada u grad, prvo u Beograd jer ste svesni da vas Beograđani neće, a onda ste shvatili da to može da se radi za neka druga mesta itd. što je pre svega skandal moralni, a o institucionalnom i da ne govorim i zakonskom. Znate, da postoje slobodni izbori u Srbiji, mi uopšte ne bi razgovarali o ODIHR preporukama, niti bismo imali ove sastanke koje smo imali, niti bi danas razgovarali o ovom načinu da se nešto uradi sa ovim zakonom, nego bi kao što se to desilo nedavno u Hrvatskoj i pre toga u Crnoj Gori - završili se izbori, sutradan se zna ko je pobedio, ko formira Vladu, ko koliko ima glasova, jedni drugima čestitaju, idemo dalje. Toga u Srbiji nema i nema ga zato što ste zarobili državu. Zarobili ste institucije i pogazili zakone, i to je ozbiljan problem. To znači da uzurpirate vlast, jer ako je sve što govorite dobro, ako građani Srbije dobro žive od vaše politike koju vi vodite ovde punih 11 godina, pa što se onda bojite da date slobodne i fer izbore? Zašto radite sve ovo što radite? Pustite građane neka svojom voljom i u Beogradu i u Nišu i u Subotici i u Leskovcu kažu šta oni misle o vašoj vlasti, neka vas ocene. Pustite opoziciju da može da koristi nacionalne frekvencije. Dajte neke druge ljudi koji vas ne podržavaju da mogu da se tu pojavljuju. Ne, sve držite u grču i sve ste naravno zarobili. Zarobili ste zato što sve institucije danas nisu u službi građana Srbije, nego režima Aleksandra Vučića. Moram da vam kažem da imamo institucije i da je tužilaštvo radilo svoj posao već bi neki iz Ministarstva unutrašnjih poslova zbog lažnih prebivališta i ubacivanja ljudi masovno fiktivno na adrese u Beogradu bili uhapšeni i procesuirani. Isto tako, i oni iz Ministarstva za državnu upravu i lokalnu samoupravu koji su krivotvorili birački spisak, menjali, vraćali itd. Imamo situaciju da se ništa ne dešava, da tužilaštvo u Srbiji na čelu sa Zagom Dolovac nije videlo ni Arenu, nije videlo sada ni Malu Krsnu, nije videlo nijedno svedočanstvo, ali ja ću pozivam i sve njene kolege iz tužilaštva da pogledaju šta se ovih dana dešava u Crnoj Gori. Doći će taj scenario i ovde u Srbiju, mnogo brže nego što oni možda misle. Nema, gospodo, ni prosperiteta ni razvoja zemlje bez demokratije koja je preduslov da možemo da budemo prosperitetna i napredna zemlja. Nažalost mi smo postali naprednjačka zemlja, a ne napredna zato što jedna grupa ljudi odlučila da nema izbora u Srbiji od 2012. godine i evo živimo u tom filmu i dan danas gde nam svakog dana poručujete da će biti sve super. Zbog toga što nema slobodnih izbora, zato ste i mogli da uradite sve što ste uradili sa zakonima i sa institucijama. I šta imamo u praksi, šta je posledica toga? Posledica je toga da na primeru slučaja Jovanjice proganjate policajce koji su otkrili proizvodnju marihuane, pohapsili one koji su tu bili akteri događaja i sada su njima ugroženi životi, fotografišete ih sa decom, a narkodileri se šetaju po televizijama sa nacionalnom frekvencijom i govore kako je u stvari u Srbiji dobro i kako su oni pošteni. Znate, da imamo zakone i državu institucije zbog Sava Male i rušenja objekata tamo bi neko odgovarao. U centru Beograda ste tada srušili državu i niste do dana današnjeg rekli ko su ti ljudi koji su sa fantomkama i bagerima rušili nečiju privatnu imovinu. Takođe, ne bi se dogodilo da posle 11 godina vaše politike Kosovo i Metohija budu potpuno razvlašćeni, a naši građani dati u ruke Aljbinu Kurtiju, oni koji su ostali, jer najveći progon Srba sa Kosova se desio u poslednjih 11 godina zato što je država Srbija sve nadležnosti koje je imala dole predala u ruke Albancima. Na kraju to je završeno sa dinarom, sa tablicama, sa dokumentima, a evo sada kukate kako su vas prijatelji iz sveta prevarili, pa će Kosovo da postane i član Saveta Evrope, što naravno je loše, što naravno da je nedopustivo, što naravno da direktno podriva osnovne principe Evrope, a to su teritorijalni integritet i suverenitet svih zemalja članica, ali je pitanje zašto to ne važi za Srbiju i kako smo mi, odnosno vi vašom politikom doveli do te situacije da se danas o tome raspravlja. Naravno, da imamo slobodne izbore, institucije i zakone, ne bi se zagubili potpisi vezano za litijum i ne bi se razgovaralo o tome da se raskopa i razori pola Srbije zato što neko hoće da ostvari profit od stranih kompanija. Dakle, malo nam je ono što se dešava u Boru i Majdanpeku, tamo ste dali Kinezima zlato, bakar, nego ajmo sada da nastavimo dalje da raskopavamo Srbiju, jer poljoprivreda je uništena, ljudi sa sela rasterani, ajmo sad svi da kopamo u rudnicima i da prodajemo ono što imamo, što je naše za 3% rudne rente koja je najmanja u svetu. Znate, da imamo izbore slobodne institucije ne bi mogao da nastane najmonstruozniji klan, klan Veljka Belivuka koji je ovde krao, ubijao, masakrirao. Pritom, vrlo često služio aktuelnom režimu kada su trebali da se obračunavaju sa opozicijom, kad su razbijali proteste, kad su eto, bili po potrebi da ovde ispred Skupštine brane ovaj objekat u vreme korone kad su se dešavali protesti, a isto tako bi odgovarali i oni koji su u izvršnoj vlasti od 2011. godine direktno umešani u razno razne poslove sa državom do dana današnjeg, ni jedan nije odgovarao osim ovog vašeg predsednika sa Palilule koji je kupio avion. Dakle, pitanje šta će biti sa njim pošto vidim da ga brani Đukanović, koga god uzme Đukanović da brani taj nekako dobije zaštitu u pravosuđu Srbije, koje je takođe zarobljeno. Znate, ministar finansija je sinonim za nepoštenje, za prevare, nije dao odgovor ni za jednu stvar koju su mu stavili na teret. Niste ni vi gospođo Brnabić i vaš braj je imao poslove sa državom isto. Ništa. Da ne govorim o stotinama primera raznih funkcionera po dubini, dakle vama je sve dopušteno, dopušteno vam je zato jer ste uzurpirali državu i vlast. Naravno, imamo i nove klanove opet neki klan kog čine ljudi sa Kosova nekada Šiptar i Kum danas Radojčić i Zvonko. Ljudi rade sve u Srbiji. Grade puteve, grade zgrade, podizvođači su za razne strane kompanije, voze se helikopterima po zemlji Srbiji, privatizuju šta im padne na pamet. Milan Radojičić direktno odvede nekoliko ljudi u smrt vi kažete on je heroj, sve u radu, zatvorili ste ga, odnosno bio je na saslušanju u Tužilaštvu dva sata, pustili ste ga, čovek priznao sve da je to njegova akcija, da je on naoružavao ljude. Šta se desilo? Ništa. Ali, zato oni koji su razbili dva prozora na Starom dvoru ležali su u zatvoru 30 dana. oni su veći neprijatelji nego što je Radojičić i njihova odgovornost sigurno veća. Naravno, kad govorimo o pravosuđu možemo videti i kakav je epilog slučaja sa kumom Nikolom Petrovićem, kum Aleksandra Vučića, za koga postoji beleška da je bio pod dejstvom kokaina kada je sa svojim Meklarenom uradio te dve žene koje su povređene. Naravno, šta je epilog? Sve u redu. Znate, ne može država Srbija da ide napred u takvom ambijentu. Zato vas pozivam da shvatite da svaka vlast ima svoj početak i kraj i da je mnogo bolje da sada počnemo barem malo da stvaramo uslove za normalniji politički život, da građani mogu sami da biraju svoje predstavnike, a ne da ih proganjaju vaši aktivisti ako vide da su lajkovali nekom opozicionaru post, a ne da one koji rade za pedesetak hiljada dinara plate u javnim sektorima kažete ako ne doneseš toliko i toliko kapilarnih glasova, bićeš premešten, nećeš moći tu da radiš itd. To nije demokratija, to nisu demokratske vrednosti, to je uzurpacija. Sve dok je tako nećemo imati izbore kao što imaju susedne zemlje u okruženju Republike Srbije, ali da vam kažem, sve to što se dešavalo povlači za sobom i odgovornost. Svi oni koji su na taj način upravljali državom Srbijom će odgovarati pre ili kasnije. Naravno, moć je i povrh svega toga u rukama građana Srbije. Građani Srbije pokazuju iz dana u dan da neće više da ćute i da trpe taj pritisak. Građani Srbije su 17. decembra u nikad težim izbornim okolnostima poslali vrlo jasnu poruku, pogotovu ovde u Beogradu, gde niste mogli da formirate vlast i gde ste izgubili u velikom broju opština vlast. Zato što vas neće Beograd, a neće vas ni Srbija. Znam da je centralni projekat vašeg režima sada EKSPO i da ste sada sve usmerili na EKSPO i nije slučajno. Trebate da zadužite Republiku Srbiju po rečima Aleksandra Vučića za novih 17 milijardi. Znate, EKSPO u Dubaiju je koštao sedam, osam milijardi, u Kazahstanu tri milijarde. Taj u Kazahstanu je bio sa temom „Energija budućnosti“, a ovaj naš sajam koji organizujete u Beogradu je „Igraj za čovečanstvo, sport i muzika za sve“. To je radni naziv EKSPA za koji ste planirali 17 milijardi, kroz leks specijalis. Zašto? Zato da bi sve bilo netransparentno, bez toga da javnost ima uvid u to, opozicija. Zašto? Zašto da se ugovaraju poslovi bez tendera, transparentno? Zašto da se nešto plaća skuplje? To su pare građana Srbije. To su odgovori koje nemate. Zašto hale koje se prave će koštati toliko, kao nigde do sada? Kako je moguće da kažete EKSPO će obuhvatiti i mamografe, i pruge i puteve? Pa moguće je tako zato što je to odličan paravan i kišobran za korupciju. To je ono u šta se vi najbolje razumete. Reći ću vam da je opozicija na izborima 17. decembra, kada govorimo samo o beogradskim opštinama, na Starom gradu osvojila 54%, Vračaru 55,5%, Savskom vencu 51%, Novom Beogradu 45%, Zvezdari 46%, Voždovcu 40%. Dakle, građani Beograda su poslali jasnu poruku i nećemo dozvoliti da se to preda vama bez borbe, pogotovu zato što nemam razumevanje da će biti pošteniji izbori u Novom Sadu, Nišu ili bilo gde u Srbiji, nego u Beogradu. U Beogradu imamo najveću šansu i mislim da ne smemo bez borbe da predamo nijednu jedinu opštinu u Srbiji. I naravno, pozivam vas da nastavimo već sutra sa svim stvarima vezano za biračke spiskove, onako kako je to dogovoreno, da nastavimo sa pričom o medijima i da se nastavi sa punom implementacijom ODIHR-a, jer to je pre svega u interesu građana Srbije, a onda i svih nas koji treba da zastupamo njihove interese. Hvala, i nema predaje. Nastavljamo borbu, građani Srbije, moć je u vašim rukama. Vi ste ti koji ćete odlučiti ko će vas voditi i koliko god je ta borba nepravednija u težim uslovima, utoliko će naša pobeda biti veća. Hvala. 

ANA BRNABIĆ: Hvala vam. Samo zarad toga da ne ispadne da vređamo i diskriminišemo određene stanovnike Beograda, da vam kažem da ste vi u pravu kada to kažete, samo da ne zaboravite da je i Obrenovac Beograd, i Mladenovac je Beograd, Barajevo, Sopot, Lazarevac, Surčin. Tako da čisto ne bude da su ti ljudi – ljudi drugog reda. Hvala. 

ALEKSANDAR JOVANOVIĆ: Ko je rekao da su ti ljudi drugog reda? Milenko Jovanov ima reč. Javio se Milenko Jovanov, onda sam videla da ima, tako da nije nikakav problem.

MILENKO JOVANOV: Dakle, da vam kaže ponovo da kada hoćete da diskutujete, da treba da siđete u klupu, to ću vam reći ja umesto njega. Dakle, Stari grad, Vračar, Voždovac, Novi Beograd, Savski venac i ovo što ste nabrojali zapravo daje odgovor na pitanje građanima zašto vi stalno gubite izbore. Vi saberite broj birača koje imate u ovim opštinama koje navodite, a za koje neki od vaših opozicionih aktivista, lidera, kako bih rekao, likova za uzor, kažu da je to zapravo Beograd, a da ovo ostalo ništa i nije Beograd, da su to ljudi koji dođu vikendom da vide tržni centar i onda se vrate kući. Dakle, Stari grad, Vračar, Voždovac, Novi Beograd, Savski venac, tu ste zaboravili Palilulu, pošto ona uhvati jedan deo centralnih opština ovamo kod Pravnog fakulteta, ali ko ga šiša, pretežniji je onaj deo sa one strane Dunava, pa ćemo to da zanemarimo. U svakom slučaju, kada pogledate broj birača koji ima upravo ta Palilula, koju ne spominjete, Obrenovac, Lazarevac, Mladenovac itd. i uporedite sa tim rezultatima koje ste pročitali, onda ćete videti zašto u Beogradu ne možete da pobedite. Fer je da ste rekli da je ovo bio vaš zahtev, nije fer da nas opet optužujete za odugovlačenje. Istu matricu koristite kao u prošlom sazivu, kada ste nas optužili da smo mi krivi zato što ste vi ovde danima se nadgornjavali međusobno i trošili vreme, umesto nešto što smo mogli da rešimo za nekoliko dana, trajalo je nedeljama, mesecima faktički, dva i po meseca smo sedeli u sali i raspravljali o četiri tačke dnevnog reda koje ste vi predložili, a trajalo je toliko zato što ste međusobno pokušavali da se izborite za što bolju poziciju pred građanima ili već u javnosti ili šta je već bila tema, pa smo imali situaciju da nam se desetak ili 15 puta dnevno čitaju jedni te isti govori unedogled, sa sve istim naglašavanjem stvari itd. Tako da, nije fer da nas uključujete u to, kao što nije bilo fer što ste u celu priču koja je sledila nakon razgovora sedamnaestog uključili predsednicu Vlade, iako ste bili svesni i sedeli pored osobe koja je rekla šta je rekla za 2. jun, a vi ste onda optužili nas i predsednicu Skupštine da je zapravo ona odbila da o tome i razgovara. Ne, ona je ponudila tada 2. jun ili nešto drugo, a vi ste rekli – 2. jun više nije na stolu. Onda ste se vi javili u medijima, pa rekli da ipak jeste na stolu. Kapilarne glasove više ne radimo, čisto da vas obavestim, evo vam iz prve ruke informacija. Podrška iz budžeta, u zamenu za glasove. Vi ste iz budžeta tog dobili traktor. Koliko ste nam glasova doneli? Da li ste doneli neki glas ili niste, to je važno. ODIHR preporuke koje smo mi dobili su dokaz da izbori nisu valjali, ODIHR preporuke ima Nemačka, ne pada im na pamet da ih realizuju, ODIHR preporuke dobijaju i SAD, ODIHR preporuke dobijaju i mnoge druge zemlje, pa valjda na kugli zemaljskoj nema ispravnih izbora, ako na taj način govorimo. I na kraju, nije uputno i nije uopšte argumentovano da slušamo po N-ti put priču o Belivuku, posebno nakon toga što smo dobili transkripte gde se jasno govori kako je taj čovek učestvovao u političkom obaranju predsednika Vučića, da podsetim, tada je bila priča od Zvicera navedena da će da pokrenu sa tribine. E sad, jel čujete ovo navijanje sa ove tribine? Dakle, ovo vam je eho koji je poručio Zvicer. To je eho koji je poručio Zvicer. Jer ovaj čovek koji sada dobacuje je uneo priču o Belivuku u ovaj parlament, on, niko drugi. 

SRĐAN MILIVOJEVIĆ: Pa nisam ga ja uneo.

MILENKO JOVANOV: On je taj koji je ovde za račun tog klana i tog Zvicera u političkom domu radio ono što je Zvicer tražio da Belivuk i drugi rade na tribini. On je deo te organizacije. I zato ako hoćete da pričate o tome, u odličnom pravcu gledate trenutno, gospodine Aleksiću, samo da podignete pogled malo iznad vaših poslanika i dobićete osobu sa kojom treba da pričate o Belivuku, jer on je ovde Belivukov megafon, on je ovde doveden da bi nam prenosio Zvicerove zahteve. Na samom kraju, nije ovo prvi put da mi glasamo, barem, za predloge koji ne bi mogli da budu izglasani, a bili su predlozi opozicije. Dakle, izglasani ste i u odbore i u delegacije, u ovom sazivu ne, a u svim prethodnim i na potpredsednička mesta, zahvaljujući glasovima vladajuće koalicije, i to tako traje od 2012. godine. Mi nemamo problem sa tim, a razumem opet, sa druge strane, da vi imate sada potrebu da objašnjavate vašim biračima šta se promenilo ili se nije promenilo. Izbori će da dođu, ali ova računica koju ste napravili navodeći pet gradskih opština i zanemarujući 12, na neki način nam govori kako će i ti izbori 2. juna da se održe. Hvala. 

ANA BRNABIĆ: Hvala vam. Poslovnik, Radomir Lazović. 

RADOMIR LAZOVIĆ: Hvala, predsedavajuća. Nažalost, imam dva člana koja želim da reklamiram. Dakle, prvi je član 100, to se odnosi na vas, ako želite da učestvujete u pretresu, slobodno, molim vas, samo napred, ali to radite kako ovaj Poslovnik kaže, dakle, tako što ćete sići odatle, sesti u klupe i učestvovati u raspravi. I član 107, koji kaže da je govornik na sednici dužan da poštuje dostojanstvo Skupštine i da je zabranjeno korišćenje uvredljivih izraza. Mislim ovde na to da se opozicija optužuje da ima neke veze sa Belivukom i mogu vam sa ponosom i radošću reći da sam upravo saznao da sam dobio presudu protiv jednog od tabloida koji je koristio reči Milenka Jovanova da mi radimo, da opozicija radi za Belivuka, upravo sam dobio tužbu kojom se kaže da je drugačije. Tako da vas ja molim, da se ovde ne bi tužakali, da ne bi tražili druge načine da zaustavimo ovo, da vi utičete na to da se uvredljivi izrazi zaustave. Hvala. 

ANA BRNABIĆ: Dobro. Da li želite da se izjasnimo o povredi Poslovnika? 

RADOMIR LAZOVIĆ: Ne mora se izjašnjavati, utičite na to da se ne desi.

ANA BRNABIĆ: Znači, ipak postoji nezavisno sudstvo u Srbiji. Lepo je da konstatujemo zajedno. Izvolite, Lazoviću, kad smo već tu. 

RADOMIR LAZOVIĆ: Dakle, nema potrebe da mi odgovarate. Odgovarate mi o povredi Poslovnika, a ne o svojim mišljenjima i stavovima, o generalnim stvarima. Razume zašto to služi. Ne služi, ovo je ona zloupotreba o kojoj smo govorili. Ovo je zloupotreba, nemate potrebe da mi odgovarate vaše komentare, mišljenja, stavove. Možete, ali onda siđite dole, učestvujte u rasprave na način kako je propisano Poslovnikom. Ako nećete to da radite, dozvolite mi da vam ukažem da kršite član 100. Izvinite, možda niste bili ovde. Mi smo prošlu godinu potrošili da vašeg prethodnika ubedimo da ipak nešto važi ovaj Poslovnik, da nečemu služi. Molim vas da vi pokažete da ima neko ovde ko misli da treba Poslovnik da se poštuje. Toliko. Hvala. 

ANA BRNABIĆ: Hvala vam mnogo. Ne učestvujem u pretresu. Zamolila sam samo da se ne diskriminišu određeni građani u odnosu na neku drugu grupu. Tako da ne verujem da je to učestvovanje u pretresu. Izvolite gospodine Jovanov. 

ALEKSANDAR JOVANOVIĆ: Znate šta ste vi za Orlića? Anđeo.

MILENKO JOVANOV: Mislim da je ovde bilo prostora da se primeni član 103. budući da su više bile replike nego što su bila ukazivanja na povrede Poslovnika. Ono što je veći problem, to je licemerje. Kako vam ne smeta kada poslanici odatle optužuju druge poslanike da imaju veze. Kome? Svima. Dobacuju ovde i povezuju nas. Mi smo imali jednu situaciju na jednom od kolegijuma, gde je isti poslanik tražio, molio, rekao da nije fer da se oni optužuju i povezuju sa Belivukom, da oni na bilo koji način budu uvezani s tim čovekom, jer to nije ni tako, itd, onda ušao ovde i prva rečenica koju je izrekao, jer je tada imao manje poslanika, nisu ga darovali kao ovaj put da dobije kojeg više, pa je govorio prvi, okrenuo se na ovu stranu i vi i Belivukovi ovo, vi Belivukovi ono. Kako bih vam rekao, taj koji sada protestuje zbog toga je to radio. Tako da u tom nekom smislu zaista, to licemerje sada već počinje da zaudara. Što se tiče mahanja presudama, polako, to je tek prvostepena, a drugo, drago mi je da postoji tako u Vučićevoj diktaturi, u Vučićevom ne slobodnom pravosuđu, u Vučićevoj potpunoj kontroli svega u Srbiji, poslanik opozicije i to tako jedan ozbiljni poslanik opozicije se hvali presudom koju diktatorska vlast valjda donela ili ne znam ja šta. I odjednom, pravosuđe slobodno, pa donosi odluke samo. Kada pravosuđe donese neku odluku koja ima veze sa njegovim interesom onda je slobodno, a kada donese odluku koja nije u njegovom interesu onda nije slobodno. Evo ovaj megafon Zvicerov ovde u Skupštini dobacuje, šta je sa ubistvom Ćuruvije. Sa ubistvom Ćuruvije je to da je jedini svedok tog ubistva njegova nevenčana supruga rekla da oni ljudi koji su optuženi za ubistvo nisu bili tu. Ona koja je videla ubice. Sada treba sud da osudi ljude za koje jedini svedok kaže da oni nisu to izvršili, da bi Zvicerov megafon bio zadovoljan. Prema tome, da se mi vratimo na tačku dnevnog reda, krajnje je vreme, pametno je slažem se. Vreme je da se vratimo tački dnevnog reda, ne da slušamo ovu dvojicu kao Mapetovci što kaže onaj, jedan od njih, kada je govorio gospodinu Radenoviću, sednu tamo u poslednju klupu i dobacuju kao oni najgori đaci koji ne daju drugima da rade ono što je na dnevnom redu. 

ALEKSANDAR JOVANOVIĆ: Žabac Kraka.

MILENKO JOVANOV: Kao žabac, žabac Kraka? Kermit, ne Kraka, Kraka je drugi. Koliko je sati? Četiri sata i ja svašta tražim da on zna ko je Kraka, ko je Kermit, to se sada izmešalo.

ALEKSANDAR JOVANOVIĆ: Dosadan si, ajde završavaj.

MILENKO JOVANOV: Dobro, sve u redu. Ja verujem da je vama dosadno gospodine Jovanoviću i meni je dosadno kada slušam kvantnu fiziku, ništa živo ne razumem. Hvala. 

ANA BRNABIĆ: Ne znam kada ste pomenuti? Izvolite. Izvinite, samo sekund. Vidim da ste revitalizovani posle ručka. Samo dostojanstvo Skupštine, red, disciplina, da ne prekidate ljude zato što im uskraćujete slobodu govora. Revitalizovani ste malo. Da, samo polako i smireno, biće sve uredu. Ispoštujte građane koji su vas doveli u ovu Skupštinu. Izvolite gospodine Aleksiću. 

MIROSLAV ALEKSIĆ: Zahvaljujem predsedavajuća. Hteo sam da repliciram kolegi Jovanovu na tu opasku da sam pomenuo samo nekoliko centralnih opština. Ne, imam spisak svih opština u Beogradu. Mogao sam da čitam rezultate i Palilule i Zemuna i Mladenovca i Barajeva i Surčina. Nigde niste sjajno prošli. Mogao sam da čitam i ukupno broj glasova koji su vaše liste osvojile na izborima 2018, pa 2022, pa 2023. godine u Beogradu. Svaki put ste imali od 50 do 70.000 glasova manje. To je najveća poruka građana Srbije. Takođe, ne samo ove beogradske opštine. Važni su i Subotica i Novi Sad i Niš i Pančevo i Valjevo i Čačak. To je nešto gde će takođe građani Srbije ovog puta imati priliku da vam pošalju poruku šta misle o vašem radu. Mene zanima zašto iznova i iznova nikada ne dobijem odgovore na moja izlaganja koja traju prilično dugo, kao što je sada jedna od tema koju sam pomenuo „Bio Ekspo“, predviđenih 17 milijardi, ne transparentno. Tamo su već počeli radovi. „Milenijum tim“, naravno, izvodi radove na infrastrukturi, prugu Zemun do stadiona izvodi firma Zvonka Veselinovića. Tamo se rade akva parkovi, a sa druge strane domovi zdravlja nam se raspadaju, ljudi napuštaju svoja imanja koji se bave poljoprivrednom, za škole nemamo dovoljno para. To su teme o kojima treba da razgovaramo i to što će nam javni dug od 35 milijardi ponovo, taj „Ekspo“ dati novi dodatak i ko zna gde će se završiti to naše dužničko ropstvo. Hvala vam. 

ANA BRNABIĆ: Milenko Jovanov. 

MILENKO JOVANOV: Samo za rad istine. Dakle, dobili smo 20 hiljada glasova više u Beogradu nego što smo imali ranije, kao što smo i ovde u Skupštini dobili 129 mandata, pa smo dobili više nego što smo imali u prethodnom sazivu. Tako da to je to. Što se tiče „Milenijum tima“ evo vidite, čuli ste i sami da je pravosuđe nezavisno i slobodno, donose presude u korist opozicionih poslanika tako da je red da se konačno i vi odazovete na pozive, da se uključite u procese koji se vode protiv vas, pa da onda tamo na sudu rešite međusobne sporove, a ne da nas ovde zamarate vašim prepucavanjem sa njima, a da posle kada vas tuže zbog onoga što govorite vi se pozovete na imunitet. Tako da čuli ste da je pravosuđe, još jednom kažem, slobodno, imate sada i dokaz, prema tome na sud sa advokatom, pa vidite onda sa njima ko šta radi. Hvala. 

ANA BRNABIĆ: Hvala vam. Reč ima narodni poslanik Branko Pavlović. 

BRANKO PAVLOVIĆ: Zahvaljujem. Poštovana predsednice, dame i gospodo narodni poslanici, na početku nekoliko reči samo oko ovih nacionalnih tema koje su često bile predmet analize svih opozicionih poslaničkih grupa. Poslanička grupa – Mi glas iz naroda, kao opoziciona ima različiti stav od svega što je rečeno na tu temu. Naime, sve druge opozicione grupe vide u vladajućoj garnituri osnovnu odgovornost za ugrožavanje naših temeljnih nacionalnih pitanja, a mi vidimo u zapadu koji hoće da nam otme Kosovo i Metohiju. Mi vidimo u zapadu koji hoće na silu da ugura tzv. Kosovo u Savet Evrope. Mi u zapadu vidimo, u propagiranju ove rezolucije u generalnoj skupštini UN, mi u zapadu vidimo ključni problem u pokušaju poništavanja Republike Srpske. Mi u zapadu vidimo ključna, podršku ovim opasnim bahatim i na dnevnoj osnovi štetnim i opasnim potezima Kurtija i prema interesima suvereniteta Srbije i prema srpskom narodu na Kosovu i Metohiji. To preokretanje i stavljanje u prvi plan vlasti u Srbiji, a zanemarivanje onoga ko zapravo nama radi o glavi kada su u pitanju svi ključni nacionalni interesi, nije pitanje karaktera ovakvog ili onakvog, ovog ili onog poslanika koji govori, nego jedne zamke u koju bi zapravo Srbija kao žrtva trebala da bude prioritetno kriva. Da li to znači da MI - Glas iz naroda ne vidi čitav niz štetnih, pogrešnih poteza vlasti? Vidi, ali to nije prva stvar. Prva stvar je da se kaže da nama opasnost dolazi od zapada. Da se razumemo, MI - Glas iz naroda nije grupacija koja je načelno protiv zapada. Evo, 100 godina je od smrti Arčibalda Rajsa, mi ga i dalje spominjemo sa najvećim uvažavanjem, iako nas je žestoko kritikovao. Zašto? Pa zato što je mislio nama dobro. Sve što je govorio, govorio je sa dobrom namerom. Mi smo protiv onog zapada koji nema dobre namere prema nama, i samo u tom delu, a ne u celini. Oko ove korupcije, to je zaista ogroman problem i mi smatramo da Beograd može da bude bez korupcije sto posto. Ljudi misle da je to nemoguće, ali to je moguće. Ja to znam iz prve ruke jer sam sa timom tu korupciju, krupnu, veliku, važnu, zaustavio u Agenciji za privatizaciju 2004. godine za mesec dana. Za Beograd je potrebno šest meseci. Sa istim timom to je moguće uraditi. Ali, gde je problem? Stalno se priča, kad mi iz opozicije ili neko iz opozicije dođe na vlast, on će onda hapsiti one prethodne. Nije to borba protiv korupcije. Borba protiv korupcije je kad dođeš na vlast da onemogućiš svoje da ne kradu. Tu je problem poverenja za "Srbiju protiv nasilja". Te grupacije su bile na potezu i imale ekstremno korumpirane sisteme. Danas ljudi glasaju za njih ne zato što misle da korupcije ne bi bilo, nego zato što više mrze Aleksandra Vučića. Oni glasaju protiv, a ne zato što veruju u taj koncept. Kada se napravi sistem da oni koji su na poziciji vlasti ne mogu da kradu, onda državne institucije se normalno bave procesuiranjem, punim elanom se bave procesuiranjem onoga što je bilo. Ne političari, ne presuđenja, ne hapšenja sa ove govornice, nego državne institucije onda dobijaju elan i idu dalje. Sad da se vratimo u užem smislu na ovu tačku dnevnog reda. Mi smo učestvovali u svim sednicama kolegijuma i učestvovaćemo uvek u svim sednicama kolegijuma. Mi smo učestvovali i na toj sednici kada su bili ambasadori, četiri ambasadora, i tada smo rekli predsedavajućoj, predsednica Skupštine predsedava kolegijumom, da je greška što su pozvani, zato što to stvarno dovodi u pitanje jedno razumevanje suverenog odlučivanja Srbije, iako formalno kolegijum ne odlučuje ni o čemu, ali njihovo prisustvo baca senku na to. I na sledećem sastanku više ambasadora nije bilo. Prema tome, građani su nas birali da bismo bili prisutni na sastancima na kojima oni ne mogu da budu i da bismo tamo rekli ono što bi građani rekli da su prisutni. To je smisao narodnih poslanika. Ovde je bilo veoma mnogo reči u kome se dokazuju da je Srbija već prihvatila nezavisnost tzv. Kosova. Ja ne razumem kako se to smatra patriotizmom? Ja to najozbiljnije ne razumem. Treba da rušim Aleksandra Vučića zato što mislim da vodi pogrešnu politiku, kao što mislimo, tako što ću dokazivati da je Srbija već gotova, da je Srbija već stvorila međunarodne obaveze kojima se odrekla Kosova i Metohije? Pa, kakav je to patriotizam? To je apsolutno pogrešan stav. Domaći problemi se imaju boriti i dokazivati na domaćoj sceni, a misliti da možemo da govorimo sve ono što bi ugrozilo strateške interese Republike Srbije samo zato da bismo osvojili neki procenat više u nekim izborima ili u nekim istraživanjima javnog mnjenja, to nije državotvorno, to nije odgovorno. Što se tiče samog procesa, i tu je sad jedna posebna pozicija, MI - Glas iz naroda, tačno je da je "Srbija protiv nasilja" i koalicija NADA insistirala odmah na početku da se neće razgovarati o preporukama ODIHR-a nego o njihova tri predloga i tačno je da su vrlo brzo celu raspravu sveli samo na datum. Iza toga su 3. aprila, kada su raspisani izbori u Beogradu, da bi građani shvatili, oni su morali biti raspisani 3. aprila, prekinuli da učestvuju u razgovorima i time doprineli da se izgubi vreme u kome smo mogli čitav niz pitanja vezano za biračke spiskove, medije itd. da radimo i popravljamo. Odgovornost vlasti je u tome što je zakasnelo prihvatila da svi izbori budu 2. juna. Dakle, 1. aprila MI - Glas iz naroda je podržao stav da svi izbori budu 2. juna. Ali ni na koji način nismo odgovorni zbog toga što su kombinacijom pogrešnog postupanja NADE i "Srbije protiv nasilja" na jednoj strani i zakasnelog prihvatanja tog predloga od strane vladajuće grupacije, na drugoj strani, dovedeni građani koji ne žive u Beogradu a idu na izbore u značajno lošiju poziciju od onih koji žive u Beogradu. To nije dobro, jer ponovo pravimo razliku između onih koji žive u Beogradu i onih koji ne žive. Šta to znači? To znači da ovim izmenama svi oni koji idu na izbore a nisu u Beogradu će imati značajno kraće vreme za izbornu kampanju. Recimo da će to biti 41 ili 40 dana. Spušta se minimum 45 ali biće još manje, a Beograd ide na 60 dana. Na taj način se zapravo stvaraju neravnopravni uslovi ne za one koji su u Beogradu, nego za one koji nisu u Beogradu i mi zbog toga nismo podržali ovaj zakonski predlog, iako formalno jesmo saglasni bili sa time da se sve pomeri sa 120 na 150 dana, zato što nećemo da snosimo odgovornost za ovu drugu štetnu posledicu. Mi ćemo biti uzdržani po tom pitanju. Ideja da se mogu stvari rešavati amandmanom kojim bi se popravilo stanje u pogledu krajnjeg roka za predaju liste pre izbora, gde sam i ja mislio u jednom trenutku da je moguće onda to vreme skratiti, u komunikaciji sa profesorom Đurđevićem sam prihvatio njegovu argumentaciju i zaista je profesor Đurđević u pravu, taj rok nije moguće skraćivati. Tako da oni koji nisu u Beogradu će biti u težoj poziciji i u pogledu prikupljanja potpisa. Odustao sam od toga da podnosim amandman. Ja mislim da je to normalna komunikacija. Ja mislim da moramo da izađemo iz te matrice nekih dubokih podela u kojoj argumentacija sa onim ko je vlast se odmah smatra nekom sumnjivom stvari. Odmah se smatra da stalno moraš imati snažnuj retoriku koja čemu služi? Nekim kafanskim aplauzima? Ne, normalno treba razgovarati, argumentima, pa kako to ispadne. Neki put je vlast u pravu, neki put smo mi u pravu i ne treba od toga praviti neko veliko pitanje. Ovo što se govori da postoji neko rešenje sa kojim i jesu izašli sa time "Srbija protiv nasilja" i NADA o promeni amandmanom ustavnog zakona za sprovođenje Ustava. To je apsolutno neustavan predlog. Da bi građani shvatili, oni govore o tome da se menja ustavni zakon za sprovođenje Ustava iz 2006. godine, koji je davno odigrao svoju ulogu u pravnom sistemu. To je apsolutno nemoguće. Tačno je da je to obrazlagao zaista uvaženi prof. Tanasije Marinković. Imali smo prilike na Kolegijumu. On je imao potrebu da me lično pita, pošto se znamo, zbog čega ja mislim da je to neustavno, pa sam rekao zbog čega mislim da je to neustavno i onda je on prešao preko toga. Dakle, veliko ime stoji iza toga i to mene brine, jer je za neke političke stavove očigledno spremnost da se odustane od pravila struke zabrinjavajuće velika. Dakle, to kada se kaže - postojalo je drugo rešenje da se beogradski izbori pomeraju ka kraju godine, to ne postoji. To je nemoguće i to je neustavno. Ovo rešenje da se sve spoji sa 2. junom, to je na granici ustavnosti, pa smo prihvatili da probamo da povećamo poverenje građana u ceo taj proces iako ta mera faktički ne rešava ono što se stalno primedbuje – preseljenje prebivališta i sve ostalo, jer postoje desetine i desetine opština koje uopšte ne idu na izbore 2024. godine, pa ako se u to sumnja onda se time ne rešava stvar. Da ne govorimo ljudi iz Republike Srpske gde se onda ni jednim datumom to pitanje ne može rešiti. U pogledu saradnje zaista postoji jedna vrsta demokratičnosti u radu Kolegijuma. Zaista postoji jedna vrsta prilike da svako iznese svoj stav i formirane su dve komisije koje treba što pre, verovatno od sutra, da nastave svoj rad i na biračkim spiskovima i jedna druga koja treba da radi na pripremi izmene zakonskih propisa. Budući, ovde je bila priča da li imaju izvršna ovlašćenja, budući da su formirane kao radna tela skupštinskih odbora, onda je isključena mogućnost da imaju izvršna ovlašćenja. Pošto Skupština to nema, onda ni odbori nemaju, onda ni radna tela odbora to nemaju i to je za nas, MI- Glas iz naroda, potpuno prihvatljivo. I za nas bi bilo neprihvatljivo da neke ad hok komisije, radna tela, grupe odjedanput dobijaju izvršna ovlašćenja. To bi narušavalo državno-pravni poredak Srbije. I, za nas to ne bi bilo u redu. Ovde se sada govori da jedan deo opozicije ide u bojkot. To je potpuno njihovo legitimno pravo. ono na šta bih ja hteo ovde da ukažem jeste da ukoliko bi u ovim uslovima realno pojačanih napada na Srbiju, realno pojačanih napada na Srbiju ta politička odluka bila praćena i uličnim protestima, demonstracijama, itd, to bi bilo objektivno uvođenje Srbije u jedno haotično stanje za koje mi nemamo razumevanja. Dakle, u ovim procesima moguće je popraviti uslove. Moram da kažem da je opozicija oko „Srbije protiv nasilja“ insistirala na primeni svih ODIHR-ovih preporuka. To je nemoguće uraditi u rokovima kraćim od godinu, godinu i po dana. Ako hoćete sve preporuke na transparentan, inkluzivan način to je nemoguće. Sad se kaže da se išlo na prioritete. Nije se išlo na prioritete, išlo se na ekstenzivno i kroz to se gubilo vreme jer se predlaže nešto, traži se nešto do 2. juna, a predlaže se nešto što do 2. juna ne može uopšte da se ostvari. Dakle, u nastavku rada zaista treba identifikovati nekoliko tih pitanja. Svakako treba krenuti od konkretnih primera koji se čini najeklatantnijim kršenjima izbornog prava i da vidimo šta se tu faktički događa, da dobijemo jasnu sliku da li tu zaista postoje problemi ili ne. Ako postoje, onda tragom tih problema da rešavamo dalje u saradnji sa predstavnicima pre svega medija, ali pre svega RTS-a i RTV. Svakako, taj sastanak takođe treba zakazati što pre. Mogli smo već da ga imamo, malo je ovde bilo opstrukcije i bojkota, ali da imamo što pre jer tu ima prostora da se razgovara oko tog ravnopravnog predstavljanja. Ovo predstavljanje jednako to je jasno definisano, ali ravnopravno predstavljanje u našim pravnim propisima na medijima nije jasno predstavljeno i tu je potreban taj razgovor i potreban je, po mom mišljenju, možda u nastavku, istog dana, ali poseban razgovor sa predstavnicima Vrhovnog tužilaštva upravo u ovom pravcu gde smo svi saglasni – da oni moraju da doprinesu transparentnosti rada ukupne tužilačke organizacije. Tu postoji čitav niz mera koje bi oni trebalo da rade i trebalo da daju obavezujuća uputstva nižim tužilaštvima u svim situacijama kada oni odbacuju prijave ili odbacuju prigovore protiv odbačenih prijava, da ih dovedemo u poziciju da moraju da daju valjanu argumentaciju, da ne bude samo proceduralno – odbacio sam dve rečenice. Ako oni dobiju uputstvo da moraju da objavljuju to anonimizovano, u redu, ali da objavljuju onda će tu biti argumentacija – zašto smatraš da tu nema ničega. Recimo „arena“. Zašto smatraš, na osnovu čega? Onda je moguće da u javnosti svako ceni te argumente koji se iznose. Dakle, razgovor sa medijima. Znam da je predviđeno, samo ga treba ubrzati. Poseban razgovor sa Vrhovnim tužilaštvom mislim da je potreban. Ovaj rad na biračkim spiskovima, te komisije su već predložene, trebalo bi da počnu sa svojim radom i smanjiti očekivanje građana. Ova druga komisija koja radi na izmeni propisa, ona mora imati mnogo duže vreme za svoj rad, a u okviru svog rada može izdvojiti nekoliko izmena prioritetnih koji bi po hitnom postupku mogli da se promene već za ove izbore, ali bez te mantre primeniti sve preporuke ODIHR. Na kraju krajeva, neke preporuke i nisu dobre. Nismo mi ni dužni da primenimo sve preporuke ODIHR, razgovaraćemo, pa ćemo videti. Ali, prosto su to prevelika očekivanja i nerealna očekivanja za ono što je pred nama. Budući da ne snosimo odgovornost zbog toga što je izmaklo vreme i što ovim izmenama se sada skraćuje rok za izbornu kampanju ispod do juče ili do sada važećeg minimuma od 45 dana, poslanička grupa Mi – glas iz naroda će biti uzdržana kod glasanja o ovom predlogu. Hvala. 

ANA BRNABIĆ: Hvala. Pre nego što nastavimo dalji rad, želim samo da konstatujem prestanak mandata narodnih poslanika. Primili ste svi ostavke narodnih poslanika Marije Vojinović, Slavice Škrbić, Nikole Selakovića, Miloša Vučevića, Predraga Bandića i Nastasje Baković na funkciju narodnog poslanika u Narodnoj skupštini Republike Srbije i izveštaje Odbora za administrativno-budžetska i mandatno-imunitetska pitanja Narodne skupštine povodom razmatranja ovih ostavki koji je utvrdio da je podnošenjem ostavke nastupio slučaj iz člana 131. stav 2. tačka 6 Zakona o izboru narodnih poslanika i predlaže da Narodna skupština, u smislu člana 133. istog zakona, konstatuje prestanak mandata ovim narodnim poslanicima. Saglasno članovima 132. i 133. Zakona o izboru narodnih poslanika, Narodna skupština, na predlog Odbora za administrativno-budžetska i mandatno-imunitetska pitanja Narodne skupštine konstatuje da je prestao mandat pre isteka vremena na koje su izabrani narodnim poslanicima Mariji Vojinović, Slavici Škrbić, Nikoli Selakoviću, Milošu Vučeviću, Predragu Bandiću i Nastasji Baković, danom podnošenja ostavke. Saglasno Zakonu o izboru narodnih poslanika, izvršiće se popunjavanje upražnjenih poslaničkih mesta u Narodnoj skupštini. Sada prelazimo prema prijavama za reč. Prvi je Ahmedin Škrijelj. 

AHMEDIN ŠKRIJELJ: Predsedavajuća, koleginice i kolege narodni poslanici, poštovani građani, Predlog zakona o izmenama i dopuni Zakona o lokalnim izborima koji je danas na dnevnom redu Skupštine garantuje spajanje svih preostalih lokalnih izbora i njihovo održavanje istog dana. Zakon o izmenama i dopuni Zakona o lokalnim izborima trebao bi biti garancija da neće ponovo doći do zloupotreba u pogledu preseljenja birača, kao što je to bio slučaj na izborima 17. decembra 2023. godine. Sa tačke gledišta Stranke demokratske akcije Sandžaka usvajanje ovog zakona predstavlja prvi korak u vraćanju suvereniteta građanima i integriteta izbornom procesu. Mi smo sa kolegama iz opozicije potpisali predlog ovog zakona kojim se rešava samo jedno od mnogo pitanja koje je neophodno hitno rešiti kako bi izborni proces u Republici Srbiji bar donekle bio fer, demokratski i transparentan. Vraćanje poverenja u izborni proces je nužan korak ka vraćanju poverenja građana u državne organe, ali i ustavni sistem koji je 17. decembra 2023. godine srušen i obesmišljen. Cilj Stranke demokratske akcije Sandžaka je da se izbori vrate građanima, da građani povrate svoju suverenost, da se stavi tačka na izborne manipulacije, a da se vlast formira isključivo na slobodno izraženoj volji građana, odnosno da vlast bude legalna i legitimna. Važno je takođe što pre usvojiti izmene i dopune Zakona o Ustavnom sudu kako bi se utvrdili rokovi u postupanju Ustavnog suda kada je u pitanju osporavanje zakonitosti izbornog procesa. Stranka demokratske akcije Sandžaka je pred Ustavnim sudom osporila izbore. Međutim, do danas se Ustavni sud nije izjasnio, iz razloga što ne postoje rokovi koji bi ga obavezali na to. Tražimo da Ustavni sud hitno donese odluku u vezi izbora u Novom Pazaru. Ključno pitanje koje je potrebno rešiti kako bi mogli uopšte pričati o legalnosti i legitimnosti izbornog procesa je neodložno sređivanje biračkog spiska i njegovo vraćanje u stanje koje odgovara realnom stanju na terenu. Stav Stranke demokratske akcije Sandžaka je da Narodna skupština ima obavezu da imenuje komisiju za praćenje implementacije preporuka ODIHR od predstavnika svih poslaničkih grupa, relevantnih organizacija civilnog društva, osiguravajući i adekvatnu zastupljenost političkih predstavnika manjinskih naroda. Naš stav je da tom komisijom treba da rukovodi predstavnik opozicije ili predstavnik jedne od relevantnih organizacija civilnog društva. Da se zakonom uspostavi, a da Narodna skupština izabere komisiju za vršenje kontrole jedinstvenog biračkog spiska kojoj bi organi javne vlasti bili dužni dostaviti sve službene podatke i relevantna dokumenta koja se odnose na osnov sticanja biračkog prava i kretanje u biračkom spisku. Komisiju je, takođe, potrebno zakonom ovlastiti da može shodno utvrđenim činjenicama naložiti vršenje revizije biračkog spiska i pokrenuti odgovarajuće disciplinske, prekršajne i krivične postupke protiv odgovornih lica ukoliko utvrdi nepravilnost u njihovom radu. Da se Zakonom o jedinstvenom biračkom spisku omogući elektronsko izlaganje, odnosno objavljivanje biračkog spiska po biračkim mestima, preko službenih internet stranica opština i gradova, vodeći računa o podacima koji se objavljuju u cilju zaštite podataka o ličnosti. Da se propiše obaveza ministarstvu nadležnom za poslove lokalne samouprave i jedinicama lokalne samouprave da putem službenih internet prezentacija na dnevnom nivou objavljuju informacije o broju lica upisanih u biračkih spisak i broju lica brisanih iz biračkog spiska. Da se propiše obaveza Ministarstvu unutrašnjih poslova da na nedeljnom nivou objavljuje informacije o licima koja su promenila prebivalište iz jedne lokalne samouprave u drugu, kao i o prijemu i otpustu lica iz državljanstva. Stranka demokratske akcije Sandžaka, kao bošnjačka nacionalna i sandžačka regionalna stranka demokratske orijentacije, spremna je da u realizaciji ovih zadataka da svoj puni doprinos. Smatramo da je ključni zadatak koji svi zajedno treba da realizujemo jeste da izborima i izbornom procesu vratimo svrhu, cilj i smisao. Hvala. 

ANA BRNABIĆ: Hvala vam. Sledeća je narodni poslanik Jelena Pavlović. Izvolite. 

JELENA PAVLOVIĆ: Poštovana predsedavajuća Narodne skupštine, poštovane kolege narodni poslanici, poštovani građani Republike Srbije, samo bih prvo odgovorila na jedan komentar koji jednostavno nije tačan. Mi nemamo nikakav problem sa prikupljanjem glasova ljudi koji podržavaju našu izbornu listu. Mi imamo problem sa javnim beležnicima i opštinskim upravama koje ne mogu da obezbede dovoljan broj ljudi da se popune svi zakazani termini. Upravo sam o tome rekla da vladajuća koalicija ima apsolutno veliku prednost, jer čim se već sutradan overi toliki broj glasova to znači da vi ne prolazite kroz procedure kroz koje mi prolazimo, a mi prolazimo kroz procedure da se od nas zahteva da u pisanom obliku nosimo u svaku javno-beležničku kancelariju zahtev da se pristupi proverama i onda čekamo da nam oni odgovore kada možemo o tome da radimo. To mi je ostalo, nisam dobila repliku prošli put, da završim. Htela sam samo još jednu stvar da kažem, pošto me jako puno njih pita da li mi smatramo da je bilo izborne krađe. Kao advokat, kada bih rekla da je bilo izborne krađe, morala bih da priložim dokaz. Zato taj dokaz nije lako priložiti da on bude vidljiv svima, ali zapravo izborna krađa se dešava, i to ogromna izborna krađa koja zapravo predstavlja mehanizam. Znači, nije jedan čin, nego je mehanizam. Taj mehanizam počinje upravo raspisivanjem izbora, a time što je vladajućoj stranci omogućeno da u jednom danu sakupi potpisa koliko hoće, da mi svi ostali moramo da idemo da molimo za jedan ili dva dana overe. Zatim se nastavlja tako što vi imate svo vreme na svim javnim servisima dostupno da vršite svoju propagandu. U tom kontekstu sam pomenula i predsednika ove države Aleksandra Vučića koji vrši funkcionersku kampanju i koji, postupajući u okviru svojih redovnih dužnosti, vrši kampanju za vas kao stranku da dobijete na izborima. Dalje se nastavlja kroz finansiranje. Na prošlim izborima koji su održani u decembru samo je vladajuća koalicija potrošila 7,8 miliona evra za svoju kampanju. Mogla je da plati i tribine i nastupe i vreme. Mi kao grupa građana smo novac dobili tek kada je završena izborna kampanja. Na kraju, birački odbori i lica koja sede na biračkim mestima su lica koja uvek pripadaju vladajućoj stranci. Opozicija obezbedi vrlo malo biračkih mesta, onoliko koliko može, i dok mi imamo stranačke ljude na biračkim mestima krađa će da nestane. Izborne krađe jeste bilo i radi se o jednom čitavom procesu. Građani Srbije treba da znaju da su to glavni razlozi i je zato samo nemoguće dokazati da se to dešava na dan izbora. Dakle, na dan izbora može da bude nepravilnosti, ali ceo ovaj proces koji ste napravili zaista ne može da obezbedi tako da volja birača bude preneta u ovaj parlament. Zato imamo sastav parlamenta ovakav kakav imamo. Uz to imamo i proporcionalni sistem da svako ko ne pređe cenzus dobijete vi kao vladajuća stranka tu većinu i ovo što sada radite sa dodatnim smanjenjem mogućnosti biračima da izađu na lokalne izbore i u mesnim zajednicama, da učestvuju u svom životu, nije korektno i još jednom tražimo da takav zakon ne bude izglasan. Hvala vam. 

ANA BRNABIĆ: Poštovana narodna poslanice, zarad istine, samo da vam kažem da je lista Aleksandar Vučić – Srbija ne sme da stane imala ukupno 11% članova biračkih odbora, 11%. Sve ostale su imali svi ostali. Zarad istine da tačno informišemo građane, opet u skladu sa, gospođo, Kodeksom ponašanja narodnih poslanika – istina treba da nas vodi sve. Dakle, 11%. Čisto da tačno informišemo, poštovane građane Republike Srbije. Idemo dalje. Reč ima Danijela Nestorović. Izvolite. 

DANIJELA NESTOROVIĆ: Poštovani građani Republike Srbije, pretpostavljam da ste sluđeni od današnjeg skupštinskog dana. Čuli ste sve i svašta. Čuli ste razloge za i protiv. Čuli ste napadanje. Čuli ste reči uvredljivog sadržaja koje su upućene dojučerašnjim partnerima ili eventualno saradnicima. Ono što mogu da poručim građanima Republike Srbije, a to je da ovo nikako nije demokratska država, da ovo nikako nije ono što je malopre jedan od poslanika SNS rekao – država u kojoj postoji vladavina prava i slobodno pravosuđe. Da je ovo demokratska država, Ustavni sud Republike Srbije bi već odavno odlučio i shvatio koji su razlozi hitnosti odlučivanja po zahtevima opozicije koji su predati još u januaru mesecu ove godine, a to su zahtevi za odlučivanje u izbornom sporu, odnosno za poništaj lokalnih izbora. U tom smislu mi danas ne bi sedeli ovde i ne raspravljali o ovoj izmeni Zakona o lokalnim izborima, ne bi bila tema komisija koja bi nadgledala biračke spiskove, ne bi bila tema ko je koga selio, koliko je novca dato. Sudije Ustavnog suda uporno ćute, ne shvataju šta je razlog hitnosti, primaju i te kako visoke plate i ne obavljaju svoju dužnost. Ćute i tužioci. Naime, predate su brojne krivične prijave koje ukazuju na izvršena krivična dela prilikom izbornog procesa i na gradskim i na parlamentarnim i na pokrajinskim izborima. Naravno, nećemo dobiti nikakvu odluku. Ćuti i policija. No, postoji jedna velika razlika u odnosu na to ćutanje suda i tužilaštva – policija ume i da bije. Da je ovo neka normalna demokratska država, kao što nije, bilo bi par ekselans, skandal da u policijskoj stanici u Boru prilikom saslušanja osumnjičenog policajci izvrše ubistvo. Međutim, sve je to zanemareno i sve je to prosto bačeno u zapećak usled ovih izbornih zakona, usled toga da li je pokradena volja građana. Ljudi, saberite se, radi se o tuđim životima, radi se o životima građana Republike Srbije. Ne može u 21. veku policija u policijskoj stanici, prilikom saslušanja, da bije. Ne mogu da se iznuđuju iskazi. Ne mogu, bez obzira za šta god da je osumnjičena osoba koja se nalazi u pritvoru u policijskoj stanici. Mi smo se obavezali međunarodnim konvencijama, mi smo se obavezali Ustavom Republike Srbije da ćemo poštovati prava pritvorenika i vidim kako se poštuju. Naime, ja sam pre dve godine ukazivala na situaciju kada su aktivisti sa Starice pretučeni u policijskoj stanici u Majdanpeku od tih istih inspektora iz Bora, Kladova i iz Beograda, u krajnjem slučaju iz Četvrtog odeljenja UKP-a. Ti isti aktivisti su morali da potpišu priznanje o izvršenju krivičnog dela i ista tužiteljka Višeg javnog tužilaštva u Negotinu koja je uporno izbegavala da meni kao braniocu jednog od aktivista šalje pozive za saslušanje svedoka i time mi onemogućila da aktivno učestvujemo u postupku, kao i mom branjeniku, podigla je optužnicu protiv te trojice aktivista za krivično delo iz člana 317. Krivičnog zakona Republike Srbije - izazivanjem nacionalne, rasne, verske mržnje razdora i netrpeljivosti. Ti isti aktivisti su predali krivične prijave protiv policajaca koji su ih mučki tukli u toj policijskoj stanici i znate šta se desilo? Naravno, krivične prijave su odbijene kao neosnovane. Da li će onda u slučaju ovih policajaca iz policijske stanice u Boru, PU, kako god, za koje ne znamo ni kako se zovu ni prezivaju, da li će se oglasiti Javni tužilac iz Zaječara koji će nam reći ko su osobe koje su ispitivale osumnjičenog i kako je došlo do toga da ta osoba premine nasilnom smrću? Ja sam zahtevala ispred Ekološkog ustanka da nam se da taj podatak. Da je ovo demokratska država, Javni tužilac, ministar pravde i svako ko je savestan u ovoj državi bi izašao i rekao imena i prezimena. U krajnjem slučaju načelnik PU Bor bi trebao da podnese ostavku. Viši javni tužilac u Zaječaru bi trebalo da podnese ostavku. Međutim, ovo nije demokratska država. Ovo je privid demokratije. Ovo čemu mi danas prisustvujemo zakon o izmenama Zakona o lokalnim izborima je samo jedan mali korak u borbi za stvaranje te demokratske države i nemojte da prebacujete i nemojte da spinujete informaciju da smo mi prihvatili nešto što je vaše. Vi uporno delite ovaj narod na vaše i naše, na naše i njihove. Morate da shvatite da je ovaj zakon u interesu građana Republike Srbije. Morate da shvatite da jedini način i jedini put da dođemo do demokratije je borba. Od bojkota nema ništa. Bojkotujući prihvatamo saučesništvo u onome što se desilo. Boreći se borimo se za demokratiju svih građana Republike Srbije. 

ANA BRNABIĆ: Pazite na vreme, molim vas, pošto ste ga prekoračili. 

DANIJELA NESTOROVIĆ: Nisam ga prekoračila. Koristim vreme poslaničke grupe, devet minuta. U svakom slučaju, nastaviću dalje, pošto ste me prekinuli. Ja sam samo htela da kažem građanima Republike Srbije da postoji zapravo jedan jedini način da se ostvari demokratija u ovoj državi, a to je borba i nikako drugačije. Hvala. 

ANA BRNABIĆ: Hvala. Samo da vam kažem, veći deo vašeg izlaganja baš nikakve veze nije imao sa tačkom dnevnog reda. Baš nikakve. Dakle, ni dodir sa tačkom dnevnog reda, ali dobro, u ovakvoj demokratiji i to može. Tako da, idemo dalje. Reč ima Milenko Jovanov. 

MILENKO JOVANOV: Samo jedna rečenica. Dakle, nikada nisam ni rekao da su oni prihvatili naš predlog. Naprotiv, govorio sam više puta danas da smo mi prihvatili ono što je njihov predlog. To pod jedan. Pod dva, niko od nas, kažete delimo građane, vas nije nazivao sendvičarima, krezubima, onima koji jedu jeftini parizer itd. To ste radili vi. Što se tiče ovih drugih stvari vezano za Bor i to da li su narušena prava čoveka koji je učestvovao u sakrivanju krivičnog dela ubistva deteta od nepune dve godine, to nije tema za današnju raspravu. Hvala. 

ANA BRNABIĆ: Hvala. Idemo dalje. Reč ima Stefan Janjić. Izvolite. 

STEFAN JANJIĆ: Hvala. Ja ću da pričam o tački dnevnog reda naravno. Za početak samo kratka hronologija. Mi smo do sada imali četiri kolegijuma i na Prvom kolegijumu koji je bio 1. aprila izašli smo sa tri zahteva u skladu sa dogovorom koji smo potpisali, naša koalicija i NADA, uz posredovanje Proglasa, i ta tri zahteva su bila sledeća – pod jedan, komisija koja će imati kontrolu nad Jedinstvenim biračkim spiskom i imati izvršna ovlašćenja, broj dva zahtev je bio medijska sloboda i naše prisustvo na medijima i broj tri je bio spajanje izbora istog dana. Nije bilo reči o datumu. Međutim, pošto ste vi 3. aprila raspisali izbore za 2. jun onda se javio taj zahtev da se spoje izbori 2. juna. Vi ste bili izričito protiv toga. Sada ću pročitati, pošto gospodin Jovanov vadi stenograme, šta je rekao Milenko Jovanov na Kolegijumu 17. aprila – „nećemo prihvatiti tačku 3. nećemo prihvatiti tačku 3. ni danas, ni sutra, ni prekosutra, ni bilo kad. Nećemo prihvatiti. Ne znam zašto nas ubeđujete da prihvatimo nešto što nećemo“. Toliko o tome koliko on drži reč, pošto je već sutradan prihvatio sve to. Verovatno je dobio neki poziv, neko ga je pozvao i rekao mu da prihvati. Sad, Milenko Jovanov iznosi jednu neistinu a to je da smo mi predložili ovaj zakon. To nije istina. Mi smo predložili to 1. aprila, samo izmenu stava 1. nikada nismo pričali o izmeni stava 2. člana 35. i to je vaš predlog. Takođe ste uneli i izmenu tj. dodatak nekog člana 95a, gde se takođe vrši neko spajanje biračkih odbora, ali to ćemo kada bude reč o amandmanima. Sada vas pitam, imam neka pitanja – broj jedan, gde je komisija o kontroli nad Jedinstvenim biračkim spiskom sa izvršnim ovlašćenjima i izmena Zakona o Jedinstvenom biračkom spisku? Nema. Nula. Šta je sa medijima? Nula. Više prostora ima Mica Zavetnica koja je do juče bila Mica lažnjivica. Žena nema ni 1%, nije osvojila, a sada je na vašoj listi i verovali ili ne ima jednog kandidata za odbornika od 110 i ona ima prostora na nacionalnoj frekvenciji. Izmene Zakona u vezi prebivališta i toga da je neophodno da bude minimum 12 meseci prebivalište birača pre nego što glasa – nula iako ste mogli to sada da izmenite izmenom člana 3. Za kraj da budem kratak, pošto ste uradili nula u vezi ovih naših uslova i ODIHR-ovih preporuka, niste ispunili uslove, nema izbora. Toliko. Hvala. 

ANA BRNABIĆ: Hvala vam. Milenko Jovanov ima reč. 

MILENKO JOVANOV: Dakle, da, to sam ja sve rekao. Nije to ništa sporno. Pa, ja i sada kažem da nisam srećan što glasam za ovo. Nije to, ja to ne krijem, samo što je problem u tome što mi kada prihvatimo vaš predlog i kada sam ja zahvaljujući vašem pritisku prinuđen da promenim stav, očigledno vama to ne odgovara. Znači, nije problem što sam ja prihvatio vaš predlog nego što ste odustali od sopstvenog predloga. To je sporno, ali ajde, nije ni važno. Komisija. Jeste li dali kandidate za komisiju? Trebalo je da dostavite kao poslanička grupa dva člana. Mi dostavili, vi predložili i niste dostavili nikoga. Što se medija tiče, nećemo mi uređivati medije svakako, ali kao što su došli ovi sa RTS i RTV tako su došli i ovi sa Nove S i N1, ali ja se nadam da ćemo to u narednom periodu da rešavamo pa ćemo u tom kontekstu imati prilike da razgovaramo i sa jednima i sa drugima. Najzad, što se tiče Milice Đurđević Stamenkovski, ona je naš koalicioni partner, ona je našoj listi. Mi smo se okupili oko politike koju ćemo voditi u narednom periodu, a pravo je svakog medija da poziva onog za koga misli da je adekvatan sagovornik na određene teme. Kao što na vašim televizijama odjednom nema upravo gospođe Đurđević, ali to je sada interesantno – kako to da odjednom nema ni na Novoj S, ni na N1, ni u Danasu, ni u novinama ovim vašim dnevnim, ni u nedeljnicima, nigde. Valjda je to tema koju treba da postavite i pitanje koje treba da postavite, jer ako pričate o tim medijima kao simbolu slobodnog i demokratskog i nezavisnog novinarstva kako to da osoba koja je tamo bila pozivana odjednom više je nerado viđena i persona je non grata od kada je podržala predsednika Vučića i sa nama je na listi? Kako to odjednom? To što je interesantnija i bolji sagovornik od mnogih od vas, pa verujem da vas to boli, ali šta da radim onda. Privići ćete se vremenom. Hvala. 

ANA BRNABIĆ: Hvala. Reč ima narodni poslanik Dobrica Veselinović. Izvolite. 

DOBRICA VESELINOVIĆ: Dobar dan. Predsedavajuća, poštovani narodni poslanici i poslanice, danas je Međunarodni dan sećanja na žrtve holokausta, genocida i žrtava fašizma u Drugom svetskom ratu. Ima li strašnijeg pokazatelja od toga da borba nikada ne sme da stane? I kada sve govori da je sve uzaludno, da je neprijatelj toliko veći, da je jači, da je svaki otpor besmislen, pod tim okolnostima širom sveta mali ljudi su se borili, mali ljudi, običan narod se organizovao i borio se. Neke bitke su gubili, ali rat su dobili. Ima li bolje ilustracije kako su naši preci ovu borbu vodili od poruke koju su borci na Sutjesci poslali Vrhovnom štabu – dokle god budete čuli na Ljubinom grobu pucnje naših pušaka Nemci neće proći, a kada toga ne bude znajte da na njemu nema živih Proletera. Ja život vidim kao borbu, od čina rođenja živimo tu borbu. Borimo se za prvi uzdah, za kiseonik koji će pokrenuti naša pluća, nadahnuti naš mozak. Borimo se da kažemo prvu reč, da pozovemo mamu, da prizovemo tatu. Prvo puzimo, pa se borimo da napravimo prve korake. Borba je kada učimo da čitamo, sećate se svi toga. Borimo se da naučimo da sabiramo, da množimo, da delimo. Borimo se da znanja primenimo za dobro, da promenimo naše okruženje. Borimo se za ljubav, za prvi poljubac. Borimo se da stvaramo život, a ne da ga uništavamo. Zato se mi danas ovde borimo za demokratiju, za bolje izborne uslove, da glasamo slobodno, da mediji budu slobodni, da birački spisak bude dobar. Borimo se da izbori svaki put ne budu poprište problema, protesta, nasilja, već polje gde najbolje ideje pobeđuju. Znamo da ta borba nije pravedna, niti poštena. Nije ni borba protiv nepravde i protiv siromaštva poštena, pa mi od te borbe ne odustajemo. Danas je Dan planete zemlje, znamo da borba protiv klimatskih promena nije laka, ali mi od te borbe ne odustajemo. Verujem da možemo bolje, naše društvo može bolje, Srbija može bolje, Beograd mora bolje. Zato idemo u borbu da stvaramo nove, dobre poslove, održivu zelenu ekonomiju, da budemo produktivniji i da manje radimo, da stvaramo dobre javne usluge dostupne svima, da omogućimo da obrazovanje bude kvalitetno i besplatno, da gradimo stanove, domove zdravlja, vrtiće, a ne da olupavamo javni novac u projekte kao što su „Beograd na vodi“ i EKSPO i sve one stvari od kojih ekipa bliska Srpskoj naprednoj stranci uzima milione. Želimo da dišemo čist vazduh, da jedemo dobru hranu, a ne da živimo u društvu punom nasilja, dišemo najzagađeniji vazduh i trpamo reke u cevi. Zato ja uvek biram borbu i znam da ta borba nikada neće stati i uveren sam da ćemo u toj borbi pobediti. Nema sakrivanja, nema povlačenja, nema predaje. Srbija je naša zemlja, Beograd je naš grad. 

ANA BRNABIĆ: Hvala. Reč ima Milenko Jovanov. 

MILENKO JOVANOV: Te Nemce koji su jurišali na Ljubin grob, oni posle dovedoše da prošetaju bez opaljenog metka, itd. Ali, ima drugo, ne bih te ratne filmove, nema potrebe za tako radikalnim odlaskom u tu tematiku. Meni kada slušam ovako nešto pre pada na pamet replika iz „Kamiondžija“ kada kaže – odmaraj se, uživaj bre, idi igraj karte, telefoniraj, ženi se, igraj šah, idi bistri svetsku politiku, piši Reganu, Andropolu, savetuj se sa Kragerovom komisijom, radi šta hoćeš, samo se otkači od nas, ljubim te. Hvala. 

ANA BRNABIĆ: Dobro. Jedna molba pošto ovo traje od jutros, molba, mislim da je vređanje velikog broja narodnih poslanika ovde kao i svih onih građana Republike Srbije koji glasaju za narodne poslanike u većini, taj stalni narativ da je vaša borba jednaka borbi oslobodilaca protiv okupatora, od Cerske bitke, do Sutjeske. Vređate sve ove narodne poslanike ovde, vređate sve građane Republike Srbije koji za njih glasaju i molim vas da ne postavljate znak jednakosti zato što je to urušavanje dostojanstva svih žrtava i onih koji su dali život za slobodu i suverenitet ove zemlje, da više ne koristite takav primer, ko god vam je to preporučio, zato što jeste vređanje žrtava. Dakle, borba za datum lokalnih izbora nije ni Cerska bitka, nije ni Sutjeska, nije ni bombardovanje Beograda, posebno imajući u vidu da smo razgovarali kada će biti taj datum da bi ljudi išli na „holidej“ pa bi se vratili. Dakle, ništa tu junački nema. Molim vas da više ne vređate sve one narodne poslanike i ljude koji su za njih glasali time što ste vi oslobodioci, a mi okupatori. Hvala. Izvolite, po Poslovniku, Lazović. 

RADOMIR LAZOVIĆ: Gospođo Brnabić, ja postajem sebi dosadan, ali izdržaću da uvek kažem kada pogrešite. Prekršili ste član 100. Ako želite da učestvujete u pretresu, slobodno učestvujte u pretresu, ali iz klupe učestvujte u pretresu. Ovo je previše, već ličite na gospodina Orlića. Nikome nije stalo do toga da se vraćamo na tu eru parlamentarizma u Srbiji. Vi ste pominjali da želite nešto drugačije da vodite ovu Skupštinu, ovo nije to. Nemojte da nam odgovarate. Dozvolite nama da poredimo sa čime mi hoćemo stvari. Nije važno vaše mišljenje ako ste predsedavajuća. Ako ste narodna poslanica, cenimo da čujemo šta imate da kažete. Sve ovo što ste rekli u redu, vi mislite da ne treba ovako kako mi radimo, nema problema, ali to ćete morati da kažete iz klupe, a ne sa tog mesta, jer to mesto podrazumeva neka pravila. Zbog toga mislim da ste ponovo, nemojte to da radite. Gospođo Orlić, čuj mene Orlić. 

ANA BRNABIĆ: Ovo je bilo izuzetno smešno. Stvarno. Čestitam vam na takvom smislu za humor, ali da vam kažem. Ne učestvujem u diskusiji, vređate ljude. Moja obaveza je da vas zamolim da ne vređate ljude. Niti ste vi oslobodioci, niti su ovi ljudi okupatori. Ako se ljutite i tražite povredu Poslovnika zbog dostojanstva Skupštine kada neko nekom kaže da je francuska pudlica, ja vama kažem da je to što nekog nazivate nacistom, fašistom, okupatorom i pripisujete im ta svojstva, mnogo veća uvreda za dostojanstvo ovog doma i svih građana koji su glasali za te opcije. Da li želite da se izjasnimo? 

RADOMIR LAZOVIĆ: Zaista moraćete da vodite ovu raspravu na način na koji mi mislimo. Što se vi prepoznajete u tome? Jel niste ti nacisti, jel niste ti okupatori, jel niste vi sila zla, osovina, kako god? Nemojte se ljudi prepoznavati u tome. Vi ste ti koji očitavate sebi ove stvari. Dajte molim vas, uzdržite se više. Izdržite, znam da je teško, ali to je novo radno mesto. Niko ne voli, znate kada promenite pa onda malo jedan period dok se ne naviknete. Evo novo radno mesto, naviknite se. 

ANA BRNABIĆ: I uzdržavam se. Nijednom vas nisam isključila. Hoću da čujem sve što imate da kažete i u redu su mi i uvrede, do neke mere i neke granice. Dakle molim vas samo za razumevanje i kolegijalnost. Nemojte to da radite. Nije u redu, ne ni prema ovim ljudima, nego prema svim građanima Republike Srbije koje ovi ljudi predstavljaju. Hoćete da se izjasnimo u danu za glasanje? 

RADOMIR LAZOVIĆ: Dakle, meni zaista nije važno da se izjasnimo o tome. Očigledno je da kontrolišete većinu u ovoj Skupštini. Nije mi važno da se izjasnimo o tome, važno mi je da razumete da se ovde ljudi inspirišu nekim slavnim pobedama u prošlosti koje su važne, jer u sebi treba da pronađemo snagu kada se borimo sa nečim što je očigledno nepravda i što je očigledno jedna situacija u koju ste doveli ne zbog zakona, nego zbog svega drugog, jer ste preoteli institucije. Kada mi to radimo, niko nikog ovde ne vreća sa naše strane. Niko nikog, ali upozoravamo na težinu krize u kojoj se nalazimo. Vi možete u tome prepoznati šta god hoćete, ali nemojte dobacivati i nemojte komentarisati, evo peti put vas molim. Dakle, molim vas poštujte Poslovnik. 

ANA BRNABIĆ: Dobro, ova težina krize je znači jednaka bombardovanju Beograda 1941. godine. Hvala vam na tome. Gospodin Lutovac, povreda Poslovnika. 

ZORAN LUTOVAC: Član 27. Molim vas da vodite računa da vi jeste članica SNS-a, ali ste ovde u funkciji predsednice Skupštine i trebalo bi da vodite računa o tome da štitite poslanike podjednako, bez obzira kojoj političkoj opciji pripadaju. Molim vas da ako intervenišete u jednom slučaju kada su u pitanju poslanici opozicione grupacije, da u istom takvom slučaju ili sličnom slučaju reagujete i kada su u pitanju predstavnici većinske grupacije. Molim vas, uskladite kriterijume. Hvala. 

ANA BRNABIĆ: Verujte da dajem sve od sebe. Da li želite da se izjasnimo u danu za glasanje? 

ZORAN LUTOVAC: Ne.

ANA BRNABIĆ: U redu. Po Poslovniku, narodni poslanik Radoslav Milojičić. 

RADOSLAV MILOJIČIĆ: Hvala, uvažena predsedavajuća. Reklamiram član 109. da govornik upotrebljava uvredljive izraze i nas zaista to vređa što nas upoređuje sa okupatorima, iako ima među nama ovde mnogih čiji su preci ostavili živote za slobodu ove zemlje. To je prva stvar. Druga stvar, vidim da vas uporno upozorava, van svakakvih pravila predviđenih ovim Poslovnikom, celog dana je toliko dosadan da vas je 50 puta opomenuo da treba da siđete ovde da biste se obratili, iako imate pravo da odgovorite sa tog mesta, jer od vas traži odgovor, ali nisam ga čuo pre četiri dana kad je Nemačka slala rezoluciju i postajala sponzor rezolucije o tome da sve nas, da našu decu, da naše pretke, da nas osude za genocid koji se nije desio i da nas proglase genocidnim narodom. Taj poslanik je sedeo u Bundestagu, sedeo sa nemačkim poslanicima koji su na nas i našu decu želeli da bace najveću ljagu koju može da dobije jedan narod, da smo genocidan narod. Nijedne sekunde taj hrabri gospodin, koji se ovde 50 puta javlja za reč, nije pitao Josipa Juratovića, nije pitao Šidera, nije pitao Rota – zašto to radite mojoj zemlji? I tu je pokazao koliko je hrabar, i tu je pokazao koliko brine o slavnoj prošlosti naše države. Ne tražim da se Skupština izjasni u danu za glasanje. Hvala. 

ANA BRNABIĆ: Hvala vam. Idemo dalje. Narodni poslanik Vladimir Đorđević. 

VLADIMIR ĐORĐEVIĆ: Uvažena predsednice Narodne skupštine, poštovani narodni poslanici, pomaže Bog. Kolege iz SNS, postoji samo jedna istina, a to je da vas Beograd neće, da su Beograđani glasali na zadnjim izborima tako da nemate većinu u Skupštini grada Beograda. Broj vaših mandata vladajuće koalicije SNS i SPS konstantno pada iz izbora u izbore. Godine 2014. ste imali 78 mandata, 2018. godine 72, 2022. godine, svega 56 i konačno 2023. godine 54, odnosno nedovoljno za većinu. Na zadnjim izborima vi ste dozvolili i dovozili za par hiljada dinara da kupujete ljubav novopečenih Beograđana, onih koji se bore za sopstvenu egzistenciju, dok sistemom i dalje vlada ekonomski tigar. U Beogradu sa vama vlada urbanistička mafija, koja ruši i ono što je zakonom zaštićeno, jer interes partije je iznad srpske istorije, kulture i tradicije. Izvršitelji haraju našim ulicama, kao horde zla, i za par hiljada oduzimaju dom svakome ko se zadužio u pokušaju da prehrani svoju porodicu. Nasilje koje eskalira kod mladih posledica je rijaliti programa, koje ste dozvolili da se emituju na televizijama sa nacionalnom frekvencijom. Dozvolili ste otvaranje kladionica uz vaspitne, verske i obrazovne ustanove. Sve moralne vrednosti i norme za vreme vaše vlasti su iščezle. Vi niste pokazali spremnost za fer i demokratske izbore, za poštenu borbu i osim praznih reči ništa konkretno niste uradili po pitanju ispunjenja naših zahteva. Nema se više vremena za čišćenje biračkog spiska od glasača sa lažnim prebivalištima, koji po zakonu nemaju pravo glasa. Ništa nam ne znači dve nedelje prisustva na medijima, kada nosilac izborne liste SNS svaki dan ima ograničen pristup RTS-u, „Pinku“, „Hepiju“ i ostalim medijima ovog režima. Ovo su bili minimalni uslovi za održavanje izbora, bez slučajeva poput Male Krsne, Voždovca i ostalih latentnih pokušaja sabotiranja demokratije u Srbiji, mi sada ne bi ni govorili o ovome. Parodija koja se sada pravi sa Beogradom i Beograđanima pokazuje samo koliko ste tu za svoj narod ili pak za svoje kumove, partiju i bratiju. U novom izbornom inžinjeringu vlasti i Ambasadi Amerike u Srbiji treba da učestvuju oni koji su izbore pokrali 17. decembra, kao i oni kojima to ne smeta, ali ne i mi u Srpskoj koaliciji NADA. Puna su usta Beograda svima, no moram da primetim da sa Beogradom i Beograđanima velika većina ovde nema zaista nikakve veze. Zato mi nećemo učestvovati u ovom skupštinskom rijalitiju i cirkusu koji se sprema, koji je sve drugo, no izbori. Došli smo do kraja puta, jer nema fer i poštenih izbora, te nema ni 2. juna izbora za sve zdravomisleće Beograđane. Tanka je linija po kojoj gurate vaše malverzacije i manipulativne radnje, ali Beograđane nećete prevariti. Beograđani na vaše i Hilove izbore neće izaći, a na nama je da otadžbinu odbranimo od ovog sistema i uzurpirane države. Slava Bogu. 

ANA BRNABIĆ: Hvala. Reč ima Milenko Jovanov. 

MILENKO JOVANOV: Parodija je kad nam o urbanističkom haosu, ili šta već reče o Beogradu, pridike drže ljudi čiji je predsednik bio gradonačelnik Beograda, kada se na svaku šupu nadogradilo još dva sprata, pa napravljen cirkus ovde, a na mesto gradonačelnika Beograda došao tako što je zajedno sa socijalistima, JUL-om i ostalima smenio Zorana Đinđića, ali hajde, nije ni bitno. Ono što je bitno, to je još da kaže – Beograđani neće izaći. Pa vaši odbori će izaći, vaši odbori će izaći, zato i šaljete odluku da će svaki odbor pojedinačno donositi odluku. Vaši odbori ne razumeju vaše odluke. Vaši odbori pojedinačno će da izlaze na izbore, jer im je stalo do toga da budu zastupljeni u svojim lokalnim skupštinama. I to je suština svega, i to će da vam se desi. Izlaziće kao grupe građana, izlaziće u nekim koalicijama, pokušavati da se sakriju, a to što vaš lider, ili kolider, zovite to kako hoćete, neće da da svoje ime tim koalicijama, pronaći ćemo vas mi, pa ćemo vam čitati tačno gde ste izašli, ko su vam bili kandidati, na čijim listama, kako su se zvale grupe građana itd. Dakle, izlazićete na izbore, i beogradske i po unutrašnjosti, i to što ste dali poruku odborima da sami odlučuju da li će izlaziti na izbore ili neće pokazuje da vi ni sopstvenu stranku, odnosno koaliciju, zovite kako hoćete, na lokalima, ne kontrolišete, da su ljudi razumeli šta ste tražili, da su razumeli da ste dobili ono što ste tražili i da ne razumeju šta se sada dešava i otkud ste to promenili priču za 180 stepeni. Hvala. 

ANA BRNABIĆ: Izvolite. 

VOJISLAV MIHAILOVIĆ: Replika.

ANA BRNABIĆ: A kako vas je pomenuo? 

VOJISLAV MIHAILOVIĆ: Bio sam gradonačelnik u to doba.

ANA BRNABIĆ: Bili ste gradonačelnik u to doba. Mislim, vi ste se prepoznali u tome da ste bili taj gradonačelnik koji je to sve radio, pošto je rekao gradonačelnik. Hajde, ako je taj gradonačelnik, recite. 

VOJISLAV MIHAILOVIĆ: Vidite, mora da se reaguje na laž, zaista ljudi imaju pravo kad kažu – vi se ponašate kao član SNS, a ne kao predsednica Skupštine. Gospodin preletačević, on nema drugi razlog i nema drugu činjenicu, nego da laže, jer ne može da opravda svoje preletanje, što je gospodin Miloš Jovanović dobro konstatovao. Znači, on uvek ide ka vlasti. Ne treba isključiti kad vi odete da će on opet leteti ka novoj vlasti, ali ga neće primiti. Molim vas da vi ustanete u zaštitu istine, a ne da dozvoljavate da kojekakve laži i gluposti pričaju u ovom domu. Hvala. 

ANA BRNABIĆ: Hvala. Reč ima narodni poslanik Milenko Jovanov. 

MILENKO JOVANOV: Kratko, da ne zamaram gospodina koji dobacuje, jer znam da je njemu teško da sluša. Dakle, od 1990. do 2005. godine SPO, od 2005. do 2010. Srpski demokratski pokret obnove, od 2014. do 2016. godine Srpska narodna partija, od 2018. do danas POKS, četiri stranke, a ja preletačević, pa ja sam pripravnik za preletačevića ovde. Hvala. 

ANA BRNABIĆ: Nastavljamo dalje. Reč ima narodni poslanik Borislav Novaković. Izvolite. B

BORISLAV NOVAKOVIĆ: Poštovane koleginice i poštovane kolege, rizikujući da već u prvoj rečenici pomalo novosadizujem svoj nastup, morao bih da kažem da je prilično čudna činjenica i analitički, politički, marketinški da se priča o bojkotu izbora svela ili da se dominantno vodi o tome da li se bojkotuju izbori u Beogradu ili ne. Mislim da je duboko nepravično prema svim onim lokalnim samoupravama u kojima izlazimo na izbore. Podsetiću, to je jako nepravično prema Vojvodini. U Vojvodini izlazimo u 44 opštine i grada. Praktično samo u opštini Kula, koja je imala prethodne izbore ne izlazimo, u svim ostalim opštinama i gradovima u Vojvodini izlazimo i to znači da bi određeni delovi biračkog tela, odnosno određeni delovi stanovništva ostali bez svojih reprezenata. Južno od Beograda veliki gradovi poput Niša, poput Užica, poput Čačka, Valjeva takođe bi ostali bez mogućnosti da glasaju za svoje predstavnike. Ja bih vas molio da ovu priču ne beogradizujemo, nego da govorimo sa stanovišta cele države i u Novom Sadu, i u Nišu, i u Čačku, i Užicu, i u Valjevu, i u Pančevu, i u Subotici žive ljudi. Oni imaju svoja politička opredeljenja i imaju pravo da glasaju o okolnostima punog legitimiteta, odnosno načinom na koji bi izašle sve političke organizacije koje mogu da održavaju političko raspoloženje u biračkom telu. Ako sve vreme budemo beogradizovali stvar i skrajnuli 80 gradova i opština i skrajnuli činjenicu da će 2. juna izaći dve trećine stanovništva, a ne samo ljudi koji žive u Beogradu, mislim da bi se ponašali vrlo nepravično prema svim tim gradovima i opštinama u kojima ti ljudi glasaju. Napokon, kada je u pitanju Beograd i bojkot beogradskih izbora nije odveć logično da bojkotujemo izbore tamo gde imamo najveću šansu da pobedimo, tamo gde realno opozicija ima uporište, jer je to pokazala i dokazala i 17. decembra, a pogotovo u opštinama u Beogradu, jer ne treba velika politička snaga, ni analitičnost da bi izveli zaključke da bar u sedam beogradskih opština možemo da pobedimo jedinstvenim i sinhronizovanim nastupom. Drugo, gospodin Jovanov je rekao da kapilarne glasove više ne radimo, citiram – a što biste vi radili kapilarne glasove kad to rade kriminalci umesto vas. Dolazim iz Novog Sada nigde tako opsežno, nigde tako intenzivno nije primenjena kupovina glasova kao u Novom Sadu. Gospodine Jovanov, raspitajte se 19.000 glasova u Novom Sadu i to zna ceo Novi Sad, kupuje lokalni nardkodiler koji se zove Goran Kovačević Goranac. Velika je sramota SNS dolazi na vlast 2012. godine sa podrškom Novosađana od 16%, tih 16% je mera SNS u Novom Sadu, sve preko toga je kupovina glasova. Jel stvarno mislite da održavate vlast u Novom Sadu i u drugim mestima kupovinom glasova? Jel stvarno mislite da odražavate atmosferu i održavate atmosferu u kojoj je pobeda SNS moguća jedino angažovanjem kriminalaca koji kupuju glasove? U slučaju Novog Sada to je Goran Kovačević Goranac kao osuđivani narko-diler koji kupuje najviše glasova, a drugi po snazi je Marko Bosanac Boske lični prijatelj predsednika vaše stranke Miloša Vučevića i kandidata za mandatara. Sramotno je to, jel vi stvarno mislite da ostajete na vlasti tako što ćete angažovati kriminalce koji kupuju glasove za vas? Ali, čak i pri tom odnosu snaga u Novom Sadu je opozicija dobila 56% glasova, a stranke vlasti 44% i Novi Sad nije i nikada neće podržavati politiku Aleksandra Vučića. Zato želimo da se borimo. Zato ćemo izaći. Zato želim da peške osvojimo vlast u Novom Sadu jer ćemo krenuti i krenućemo u Begeč, Futog, Veternik, Rumenku, Kać, Budisavu, Kovin, Detelinaru, Limane, proći ćemo sve delove Novog Sada i siguran sam da možemo da stvorimo okolnosti i atmosferu da osvojimo pobedu. Hvala najlepše. 

ANA BRNABIĆ: Reč ima Milenko Jovanov. 

MILENKO JOVANOV: Samo u Solunu ostade bez kampanje, ali dobro. Ja sam brzopleto na prethodnoj sednici reagovao ili jednom međusobnom dobacivanju sa poslanikom Novakovićem ga pitao hoće li on biti kandidat za gradonačelnika, hoće li on, pošto nas stalno ovde vraća na njegove lokalne teme i temu Novog Sada, bio sam siguran da neće međutim hvala bojkotu, izgleda se stvari menjaju zato ste imali govor kandidacioni, dakle kandiduje se čovek za gradonačelnika Novog Sada, a ja sam siguran, pošto je on rekao da mi to… pa naravno, pošto dobacuju i kažu da ćemo da pobedimo. Da, da ćemo da pobedimo, tamo iz poslednje klupe ova dvojica, njima je dosadno. 

ALEKSANDAR JOVANOVIĆ: Obožavam da vas slušam.

MILENKO JOVANOV: Ja obožavam vas da slušam sa druge strane. Fasciniran sam. Vi ste, gospodine Jovanoviću, kada već dobacujete, vi ste primer čoveka koji ume da pokaže kako to dijalektika izgleda u praksi. Vi ste praktični dijalektičar na takvom nivou, da zaista vredi slušati, zapisivati i pratiti ono što radite. Ja se vama zaista divim do krajnjih granica. U svakom slučaju, ono što je sada činjenica, a to je da ćemo konačno imati priliku da čujemo izjašnjenje Novosađana o ovome što priča gospodin Novaković. Dakle, kaže mi koleginica Nevena, kaže, imam utisak da sam sve ovo već slušala. Pa, jesmo, u svakom govoru, dve godine prethodne i svaki put u ovom mandatu. Dakle, koliko je puta gospodin govorio sada ne znam, ali svaki put je ista priča bila. Tako da ćemo imati prilike da čujemo sve ovo o čemu je govorio i šta kažu građani o tome. Da li su građani zadovoljni o tome kako SNS vodila grad ili nisu. Da li misle da je upravo gospodin Novaković taj koji treba da dobije priliku da ponovo upravlja gradom Novim Sadom. To je bila jedna kako bih rekao magija od upravljanja gradom. Tup, nema bulevara, ćiribu-ćiriba nema bulevara i to je otprilike to. Kada već pričamo o tim asocijacijama na borbu i na Drugi svetski rat i sve ostalo, ima ona poema Kadinjača – voljena zemljo jesi li znala tu je poginuo bataljon ceo i tako dalje. Tako i u Novom Sadu kažu – voljeni grade jesi li znao tu je nestao bulevar ceo, žuta banda ga opljačkala i svako odneo kući po deo. Tako je otprilike to izgledalo, ali je poenta samo da građani Novog Sada znaju da je to alternativa i to je dobro da imaju priliku da se izjasne, da kažu šta jeste, a šta nije. Sve ove teške optužbe, nemoguće da grad Novi Sad ne zna i siguran sam da ne bi glasali za one koji rade ovo o čemu govori gospodin Novaković. Ali, ako se pokaže pak da SNS ima podršku, a pokazaće se i ako pobedimo na tim izborima, a pobedićemo, onda će se pokazati i to da gospodin Novaković nije iznosio istinu nego da je sa druge strane obmanjivao građane cele Srbije o tome šta se dešava u Novom Sadu. Prema tome, evo, idu izbori, oni su odlučili da na tim izborima učestvuju i ja im na tome čestitam, a kako će građani da se izjasne i o nama i o njima imaćemo prilike da vidimo već 2. juna. Hvala. 

ANA BRNABIĆ: Hvala vam. Reč ima narodna poslanica Marinika Tepić. Izvolite. 

MARINIKA TEPIĆ: Zahvaljujem, predsednice. Poštovane koleginice i kolege, imam danas nekoliko pitanja za sve vas koji ste potpisali predlog ozakonjenja farse koju bi vlast da nazove izborima. Kako se zove kada dr Vladimira Vrsajkova prebiju u sred bela dana ispred policijske stanice u Kaću kod Novog Sada dvojica režimskih batinaša samo zato što je delio opozicione flajere protiv izborne krađe partije Miloša Vučevića, batinaše koje novosadska policija prikriva već dve nedelje, a mi znamo da su obojica rođena braća Vučevićeve funkcionerke iz Gradske uprave u Novom Sadu? Koja je to preporuka ODIHR-a? Kako se zove i kada batinaši bace na zemlju našu poslanicu Maru Puškaš, a onda jedan od njih uzme ciglu da bi je dodatno povredio isto samo zbog toga što informiše građane na ulici o izbornoj krađi koja se sprema? Koja je to preporuka ODIHR-a? Kako se zove i kada ugostitelj iz Ljubovije doživi to da mu demoliraju lokal samo zato što je opoziciono nastrojen, a po nalogu, kako sam kaže, lokalnog SNS šerifa, zvanog „fanatik“ i visokog SNS funkcionera Branka Malovića? Ne znam ni za tu preporuku ODIHR-a. Kako se zove i kada posmatrači CRTA-e dožive to da im razlupaju auto, takođe ispred nosa policijske stanice, i kada se zna da je izvršilac lice sa krivičnim dosijeom, a opet nikom ništa četiri meseca kasnije? Niko procesuiran, niko kriv. Koja je to preporuka ODIHR-a, gospodo? Kako se zove i kada vlast ne da proveru biračkog spiska kada treba da se utvrdi kako je moguće da desetine ljudi živi u 30 metara kvadratnih ili na livadi ili u vodovodu? Kako se zove kada dokažemo izbornu krađu, kada ceo svet tome svedoči? Borimo se mesecima protiv nje i za minimum izbornih uslova. Vlast je negira evo i danas. Tvrdi da imamo divotu od izbora i presrećne što je postigla sabornost sa 30 poslanika iz decembarske koalicije „Srbija protiv nasilja“? Nas 33, većina narodnih poslanika iz drugog dela te koalicije i sa koalicijom NADA, dakle 46 poslanika, nismo pristali na ovu farsu. Da budem potpuno jasna, meni je drago što ne prebijaju funkcionere drugih partija, ali naše i dalje tuku. Drago mi je što ne tuku decu naših kolega, ali našu i dalje tuku. Iskreno sam srećna što niko nije doživeo šikanu i hajku i progon kakav doživljavamo mi iz Stranke slobode i pravde, ali doživljavamo i sada i sinoć i jutros i baš to nam je potvrda da činimo dobru i ispravnu stvar za borbu protiv ovog režima, nepristajanjem da nam se baca prašina u oči. Nas su građani obavezali, gospodo, na smenu ovog režima, da, tešku, čeličnih živaca i volje, a ne na sabornost, u dogovoru kako da se dođe do novih mandata, jer kako ću ja sada objasniti samohranoj majci Ranki Kašiković iz Subotice i njenoj deci da je njihova mama kažnjena samo zbog toga što je u državnoj ustanovi gde je bila zaposlena odbila da ide na miting SNS? Šta ću ja sada da kažem Ranki i njenoj deci? Da spakuju kofere? Kako da objasnim Dragoslavu Stankovu iz Zelemira da kaže svojoj malenoj ćerki da će im režimske bitange ponovo zapaliti auto ispred sobe, ispred kuće u kojoj su spavali samo zato što se njen tata bori protiv zrenjaninskih kabadahija, ortaka Andreja Vučića i Miloša Vučevića? Gde su tu uslovi? Gde su tu elementarni uslovi za izbore? Ili, kako da objasnim, koleginice i kolege, Danilu iz Niša, malom prvaku, da nije video svoju mamu dve nedelje zato što je štrajkovala glađu u borbi za normalnu budućnost njegovu i njegovih drugara, ali da je sada skroz u redu da tipovi iz vlasti, koji su joj se tada podsmavali i danas likuju zahvaljujući nekima koji nikada nisu bili toliko hrabri kao Jelena Milošević i Danijela Grujić i prof. Janko Veselinović i Željko Veselinović i Branko Miljuš? Za nas je ovo tužan dan ako se okrenemo unazad i vidimo kakva je jedinstvena prilika propuštena da zajedno, složni i nepokolebljivi izborimo pomeranje izbora samo za nekoliko meseci, do ispunjenja bar minimalnih predizbornih uslova i preporuka, a bili smo na korak, koleginice i kolege, do tog cilja. Ali, ako pogledamo u budućnost, znamo da smo doneli jedinu ispravnu odluku, jedini pravi zalog za budućnost i ostali principijelni i dosledni reči datoj građanima, da na lažne izbore ne izlazimo i da ćemo svakodnevno i dalje ovu prevaru razotkrivati i delegitimisati. Hvala. 

ANA BRNABIĆ: Hvala vam. Reč ima narodni poslanik Milenko Jovanov. Izvolite. 

MILENKO JOVANOV: Dakle, nismo bili na korak od toga da imamo izbore na jesen. Prosto, nismo bili ni dva koraka, ni pet koraka uopšte radi da baš toliko prihvatimo zahtev opozicije, jer bi to urušilo ceo sistem pre svega lokalne samouprave u Beogradu, iz prostog razloga što postoje rokovi kada se ne formira lokalna vlast, kada se može ići na izbore. Dakle, mogao je da bude 28. april. Rečeno nam je odatle, dakle, poslata nam je poruka da 28. april ne dolazi u obzir zato što je tada holliday i da nikog neće biti u Beogradu. Izabran je 2. jun kao poslednji datum 

ALEKSANDAR JOVANOVIĆ: Kakav holliday 28.aprila?

MILENKO JOVANOV:Opet malo dijalektike? Pa, to oni spoje, pa povežu sve. Ima dva radna dana u tom periodu. Dakle, vikend, pa onda 29.i 30. su radni, pa onda kreću neradni do Vaskrsa. Drugo, nisam to ja rekao, gospodine Jovanoviću, to je rekao neko drugi, pa se raspitajte tamo kod njih. Ja na taj holliday niti idem, niti sam kada išao. U svakom slučaju, nismo bili ni blizu. Što se tiče ovog prozivanja ljudi koji ne mogu da se brane itd. pa se spominje Malović itd, pa dajte jedan dokaz više o tome. Stalno Malović tema, stalno Malović sa nekim podacima kao proverenim, a u stvari apsolutne izmišljotine, bez i jednog jedinog dokaza. Malović je problem zato što ih pobeđuje u Pančevu devet godina. Eto, to je problem sa Malovićem. Da ih ne pobeđuje u Pančevu, Malović ne bi bio problem. Prema tome, dajte više, ostavite to po strani. Što se tiče ovih drugih stvari, dakle, još jednom, vaše je pravo da birate da li ćete na izbore izaći ili nećete, ali nijednoj političkoj organizaciji, nijednoj političkoj stranci ni Ustav ni logika ne daju pravo veta na izbore. Dakle, n e možete vi da kažete – ja na izbore ne izlazim, to znači da izbori nisu legitimni, to znači da izbori nisu izbori, jer onda svaka stranka u Srbiji ima pravo to da uradi kad god joj se ne sviđa i kažete ti izbori ne postoje. Izbori i te kako postoje. Na kraju krajeva, kao i u slučaju nekih drugih koji sopstvene odbore nisu uspeli da ubede u svoju politiku, u ovom slučaju ove kolege nisu svoje koalicione partnere sa kojima su zajedno šetali, pretili, biće revanšizma, biće ovog, biće onog, e oni njih nisu uspeli da ubede u svoju politiku, ostali preglasani na predsedništvu sopstvene koalicije i sada kažu – e, to što mi nećemo više da se igramo jer nismo zadovoljni vašim odlukama znači da izbori nisu izbori. Izbori su izbori. Sada, pogledajte na kraju krajeva, građani, samo dva poslednja govora opozicionih poslanika. Jedan najavljuje izlazak na izbore i borbu na izborima i pobedu na izborima, a drugi opozicioni poslanik kaže – izbora nema, to što će biti na izborima to nisu izbori, mi na tome nećemo da učestvujemo. Sada samo zamislite da ste takvima dali da vode zemlju i da su oni formirali Vladu, da oni ovde predstavljaju vladajuću većinu. Dakle, na prvoj krivini su se raspali u param parčad, na prvoj krivini su došli do potpuno oprečnih stavova. To pokazuje tu neozbiljnost. To negde narod, negde u dubini duše oseti i zato im i ne da poverenje, a neće im dati poverenje i da vode lokalne samouprave. Hvala. 

ANA BRNABIĆ: Hvala. Povreda Poslovnika, narodni poslanik Srđan Milivojević. 

SRĐAN MILIVOJEVIĆ: Biće vrlo kratko. Član 107. Molim vas, 28. nije holidej, nama pravoslavnim hrišćanima je praznik Cveti, 2. maja, nama pravoslavnim hrišćanima je Veli četvrtak, ne holidej i 3. maja nama pravoslavnim hrišćanima je Veliki petak. Molim vas da to ne bude samo holidej u ovoj sali. Molim vas, najljubaznije. Hvala. Ne tražim da se glasa. 

ANA BRNABIĆ: Ja vam neću uzimati vreme od poslaničke grupe, pošto nikakve veze ovo nije imalo sa vezom. Idemo dalje. Narodni poslanik Aleksandar Jovanović ima reč. 

ALEKSANDAR JOVANOVIĆ: Imam 15 sekundi samo da pozdravim najveće lopovčine u istoriji Srbije koji su vladali ovom zemljom. Hvala lepo. 

ANA BRNABIĆ: Nije uredu poštovani narodni poslaniče tako da se obraćate kolegama. Deluje da su se neki blizu vas uvredili. Idemo dalje. Reč ima narodni poslanik Aleksandar Pavić. 

ALEKSANDAR PAVIĆ: Poštovani narodni poslanici. Poslanička grupa „Mi snaga naroda – prof. dr Branimir Nestorović“ jasno je rekla zašto nije učestvovala na kolegijumima vezanim za ovu izbornu tematiku i zašto glasamo protiv ove izmene zakona. Zahvaljujem predsednici Skupštine što je vrlo verno prenela naš stav na samom početku kada smo rekli na prvom kolegijumu da nećemo da učestvujemo u bilo kom procesu vezanim za ispunjavanje želja stranih ambasadora, a što je bio slučaj oko ispunjenja preporuka ODIHR-a. Videli smo na trećem kolegijumu kada se pojavio Hil Žofre i ostali koji nisu bitni, zato što tu Hil vodi glavnu reč, onda je postalo jasno kome nije bilo jasno do tada. Smatramo da je ponižena Narodna skupština i tad i nekoliko dana kasnije kada je ponovo došao Hil. Ovoga puta sa Džejmsom O Brajanom. Obojica su saučesnici u združenom zločinačkom poduhvatu protiv naše zemlje. Džejms O Brajan je desna ruka Merlin Olbrajt, jednoj od najvećih ratnih zločinaca u istoriji. Oni su došli u Skupštinu i nažalost podneta im je i neka vrsta raporta o tome kako teku pregovori o boljim izbornim uslovima. Kome Amerikanci više mogu da drže lekcije o tome kako se sprovode izbori? Njihov politički sistem je urušen. Kod njih nema poštenih izbora. Na stranu to što su oni sponzori ove lažljive rezolucije o Srebrenici, što su sponzori svega što ide protiv naših interesa. Čak i da su ove preporuke, ove izmene zakona, čak i da se slažemo sa njima, mi bi glasali protiv, zato što su u njima učestvovali strani ambasadori, tj. ambasadori nama neprijateljskih zemalja. Hvala. 

ANA BRNABIĆ: Hvala vam. Narodna poslanika Marina Mijatović. Izvolite. 

MARINA MIJATOVIĆ: Poštovane građanke i građani Republike Srbije. Danas smo više puta pominjali reč borba. Nekome se ta reč dopala, nekome se nije dopala. Sa jedne strane pominjali smo ovu reč iz ugla prošlosti. Ali evo, ja ću se više fokusirati sadašnjost i na budućnost. Mogu da kažem što se tiče sadašnjosti da smo mi svesni da mora borba i mi smo izabrali tu borbu i taj naš izbor se predstavlja danas i Narodnoj skupštini. Dakle, ovo zasedanje predstavlja jedan vid naše borbe. Šta za nas znači mora borba? Znači da smo mi svesni da bi se usvojio ovaj Zakon o lokalnim izborima, odnosno o izmenama i dopunama ovog zakona, da je predstojala jedna velika, velika borba koju smo mi započeli pre 17. decembra, koju smo nastavili 17. decembra, ali smo svesni zbog izborne krađe, koja je dokazana i rezolucijom Evropskog parlamenta, da mi moramo da nastavimo tu borbu i da se u principu ne predajemo. Dakle, naša borba mora da bude usmerena na prestanak manipulacije glasovima građana i građanki, a takođe, ova naša borba mora da bude usmerena i na zaštitu naših glasova. Svaki glas svake građanke i svakog građanina mora apsolutno da bude zaštićen. Pošto nam institucije apsolutno ne rade i nisu u funkciji, mi smo svesni da ta borba mora biti usmerena i na rad tih institucija. Zbog toga smo svesni da ne smemo da odustanemo od ove borbe. Dakle, u prethodnom periodu, u prethodnom izbornom ciklusu mi smo prisustvovali raznim migracijama stanovništva, manipulacijama biračkim spiskovima, kupovini glasova, pritiscima i ucenama onih ljudi koji predstavljaju najugroženije slojeve našeg društva i koji su zavisni od socijalne pomoći. I uprkos svim ovim manipulacijama i svoj ovoj mašineriji, mi smo uspeli da se izborimo za jedan korak, a to je ovaj zakon. Dakle, izmene i dopune ovog zakona predstavljaju jedan korak i jednu pobedu u ovoj borbi. Ovo skupštinsko zasedanje sada pokazuje i potvrđuje da je bilo krađe 17. decembra i da mi protiv te krađe moramo da se borimo. Da je nije bilo, mi sada ne bismo razgovarali o ovom zakonu. Ali, ono što je najveći poraz jeste da mi stalno moramo da menjamo neke propise, da mi stalno moramo da menjamo zakone, a da one koje imamo apsolutno ne poštujemo. To je poražavajuće za ovo društvo. Ali, ako takav vid borbe mora, mi prihvatamo i nećemo odustati od te borbe. Svesni smo, takođe, i činjenice da 2. juna ova naša borba neće biti ravnopravna i neće biti laka, ali opet ponavljam, nećemo odustati od nje. Sa čim se apsolutno ne saglašavamo? Pošto je reč o lokalnim izborima, mi se apsolutno nećemo saglasiti da nam otpadaju točkovi od autobusa i javnog prevoza koji će nas juriti po ulicama sa fatalnim ishodima. Mi nećemo dozvoliti da u 21. veku pojedine lokalne samouprave nemaju kanalizaciju, nemaju vodu. Mi nećemo, takođe, dozvoliti da nam zdravstveni sistem u 21. veku bude nedostupan i da moramo građane da ucenjujemo pristupom zdravstvenoj zaštiti njihovim glasovima. Dakle, nećemo ucenjivati ljude njihovim glasovima, zdravljem i životom. Takođe, mi pozivamo sve građane da izađu 2. na izbore i da se pridruže ovoj našoj borbi, jer smo svesni da svaka lokalna samouprava i svaka jedinica lokalne samouprave za svakog građanina i građanku ima najveći značaj, jer tu se nalazi središte naših života. Ja verujem u našu borbu i verujem da ćemo uspeti 2. juna da donesemo pobedu. 

ANA BRNABIĆ: Hvala. Reč ima narodni poslanik Slobodan Cvejić. Izvolite. 

SLOBODAN CVEJIĆ: Hvala, predsedavajuća. Uvažene koleginice i kolege poslanici, dozvolite da ukratko pojasnim zašto ću glasati protiv donošenja ovog zakona, da pojasnim zašto stranka "Srbija centar" se nije priključila inicijativi o usvajanju ovog zakona. Na samom početku samo da napravim kratku distinkciju između društvenih i političkih promena. Da su institucije u ovoj zemlji funkcionalne, da nisu uzurpirane od strane vladajuće većine, mi bismo danas sedeli u ovom domu i raspravljali o tome koje mere politike bi bile bolje da unapredimo život u ovoj zemlji, uvažavali bi to da imamo različite ideološke stavove i slično, ali od toga očigledno nema ništa. U ovoj zemlji je prostor za političko delovanje sužen, jer su sve političke institucije uzurpirane i to smo mogli da vidimo ovom evidentiranom krađom na poslednjim izborima i ovo je jasan signal da ako želimo da postignemo društvenu promenu, političke stranke kao društveni akteri treba da deluju šire. U ovoj zemlji je od tragičnih događaja 3. maja polako sazrevao jedan društveni pokret koji je okupio više aktera i on je svoj vrhunac doživeo u trenutku kada su "Proglas" kao predstavnik politički neopredeljenih, neučlanjenih građana i ljudi koji to podržavaju i stranke sa spektra centra levice i umerene desnice potpisali zajednički sporazum da ne prihvate nikakva rešenja dok se ne usvoje izmene uslova za izbore. Ovo što ste vi predložili, da usvojimo ovakav zakon, nemam ništa protiv ovakvog zakonskog rešenja, u krajnjoj liniji sami smo ga inicirali, imam protiv termina odnosno vremenskog roka koji je ostavljen do izbora. U tom periodu mi ne možemo da u političkom prostoru, tamo gde se očekuje da mi nađemo rešenje koje ćemo ponuditi da rešimo ovaj problem, ne možemo da uradimo ništa. Mi smo ponudili alternativno rešenje - Ustavni zakon, koji bi omogućio da do jeseni izvršimo nužne i temeljne promene izbornih uslova i da izađemo na fer utakmicu, na fer političku borbu. Da li će se to desiti ili neće, ne mogu sada da prejudiciram. Ono što mogu u zaključku da kažem, jeste, citiraću, gospodin Petković nije tu, citiraću ono što je on rekao, ja mislim juče, a to je da je glasanje teatar apsurda i da je ono suprotno zdravom razumu. Naravno, gospodin Petković je mislio na glasanje o opozivu predsednika opština na severu Kosova i Metohije, ali kao što vidite, to je potpuno ista ili vrlo slična situacija kakvu mi imamo ovde. Za mene je fascinantno zapravo da se SNS i Kurti služe istim političkim instrumentima i dovode svoje političko okruženje u istu situaciju. Trenutno nemamo rešenje za to, videćemo koliko možemo da postignemo daljom akcijom, ali mi ćemo ostati uz organizacije civilnog društva sa kojima smo potpisali sporazum, ostaćemo uz građane koji su opredeljeni da postignemo tu temeljnu društvenu promenu i da se konačno oslobodimo od ove uzurpacije institucija. Hvala. 

ANA BRNABIĆ: Hvala vam. Narodni poslanik Đorđe Stanković ima reč. Izvolite. 

ĐORĐE STANKOVIĆ: Dobar dan svima. Moram da se zahvalim, ovo je moje prvo obraćanje u ovom sazivu i između ostalog hoću da počnem to obraćanje sa temom da je danas Dan planete Zemlje i mislim da je važno, jer u suštini samo jednu planetu imamo i treba da se brinemo o njoj. Isto tako je važno da se brinemo i o zemlji, pošto samo jednu zemlju imamo, odnosno ja nemam duplu ili možda rezervnu domovinu, jer moja domovina je Srbija. Isto tako, imam i jedan grad u kome živim i u kome bi voleo da živim celog života i koji želim da unapredim, a to je Niš. Za mene ne postoji opcija da se ne borim za taj grad, za mene ne postoji opcija da se ne borim za tu zemlju. Iz tog razloga jeste važno da na samom početku konstatujem da apsolutno je jedini način borba. Za borbu smo spremni još od marta. Ja moram da podsetim da smo kao opozicija, i to zajedno, tražili ostavku, podnošenje ostavke Dragane Sotirovski, ne zbog korupcije, ne zbog stana koji je poklonila zetu, ne zbog lošeg upravljanja, ne zbog bahatosti koju je na svakom koraku prezentovala, nego da bi se izbori održali 2. juna. Kako? Tako što bi ona podnela ostavku, nakon toga mesec dana bi trajao rok prinudne uprave i tako bi se išlo dalje. Mi smo od tad spremni. Šta se u međuvremenu promenilo, to je dobro pitanje, ali ono što je važno jeste da na ove izbore definitivno treba izaći. Moram da priznam da je ova sednica jedna pobeda opozicije, ako mene pitate, jer ovo jesu bili naši zahtevi. Mislim da postoji jedna stvar koju je u nekom trenutku Dragana Sotirovski možda slučajno rekla, a moram da prokomentarišem sada. Ona je rekla da ukoliko se desi da na izborima u Nišu pobedi opozicija ili ukoliko ja postanem gradonačelnik u bilo kom trenutku, da će se ona iseliti iz grada. Moja poruka za nju je da se pakuje! Neću produžavati ovu temu, iako bih voleo mnogo toga da kažem o Nišu koji je u poslednjih 12 godina potpuno zaostao i degradiran u odnosu na sve Gospođo Ana Brnabić, molim vas, imam jednu temu gde bih se vama obratio. Na konferenciji za medije, na pitanje kako komentarišete glasanje Rumunije i Grčke u Savetu Evrope, vi ste rekli - ja moram samo da priznam, meni je šokantno kako se jedan poslanik, odnosno u ovom slučaju član delegacije, nije obratio u plenumu i nije tražio reč. Hajde, čisto istini za volju. Ta delegacija kada se pripremala, ja sam, između ostalog, zastupao stav da treba svi da imamo isti način obraćanja i isti narativ, a zato što smo išli sa istim ciljem. Glasali smo na identičan način. Još jedna važna stvar. Naša stranka Narodni pokret Srbije nije član Komiteta u Savetu Evrope i automatski ne mogu da se javim za reč u komitetima koji su pre plenuma. Sa druge strane, kada se javljaju ljudi za reč u plenumu, postoji ograničen broj govornika zbog ograničenja vremena i automatski se zna da ne bih mogao da se javim za reč. Iz tog razloga ste izrekli jednu neistinu - da ja nisam hteo ili da nisam želeo da branim interese Srbije. Naprotiv, pitajte šeficu delegacije koja je verovatno ovde u sali da li sam imao identičan stav kao oni i da li sam zastupao interese Srbije. Ja ću vam reći da jesmo, i to, između ostalog, jeste nešto što Narodni pokret Srbije zastupa. Kada su važni interesi Srbije, tada apsolutno branimo stav Srbije. Iz tog razloga moram da priznam da ipak dugujete jedno izvinjenje, jer iskreno to je bilo prenošenje neistine. Ja u tom trenutku, da li sam se javio ili se nisam javio, svakako ne bih dobio reč, a vi ste iskoristili da ja to nisam želeo ili da na neki način nisam želeo da branim interese Srbije. Hvala puno. 

ANA BRNABIĆ: Hvala vam na stavu da kada smo u inostranstvu branimo interese Srbije. Mislim da tu apsolutno ne sme biti podela i žao mi je što ih je bilo u prošlosti i nadam se da ih neće biti u budućnosti i da kada smo u inostranstvu ne blatimo našu zemlju. Ja sam se zahvalila zaista našoj hrabroj delegaciji, a bogami i poslanici opozicije koja se javila za reč. Vama sam zamerila što se niste javili. Ne bi stigli, ali mogli ste da uložite vaš govor, koji bi se video svakako na sajtu Saveta Evrope. Kada smo već kod toga, da, danas jeste Dan planete Zemlje, a danas je i dan kada se predsednik Republike Srbije Aleksandar Vučić upravo sada bori za interese Republike Srbije i našeg naroda na Kosovu i Metohiji. To je možda u ovom trenutku zaista značajnije nego Dan planete Zemlje, pa da krenemo od toga. Gospodine Lazoviću, znam šta ćete reći, hoćete li da se izjasnimo o tome u danu za glasanje? Izvolite. 

RADOMIR LAZOVIĆ: Gospođo Brnabić, zaista bih voleo da budem uporan u tome da unapredimo rad ove Skupštine. Ovo je najvažnija institucija demokratska koju imamo. Veoma je važno da govorimo sa argumentima, da poštujemo ovu knjigu koja se zove Poslovnik. Još jednom vam ukazujem da nemate pravo da sa tog mesta govorite. Molim vas, apelujem na vas, ajde uozbiljite se u tom delu. Slobodno učestvujte u radu Skupštine, to vam niko ne može zabraniti, i treba da učestvujete. Gospodin Orlić se ni jednom nije obratio, ali nemojte koristiti to mesto. Nije to poenta tog mesta, da vi nama govorite šta radi predsednik. Pored toga, ja mislim da ne radi ništa dobro, ali nije važno. Vi mislite jedno, ja mislim drugo. Ajde iskoristite onda vašu mogućnost da govorite, ali tako što ste narodna poslanica, a ne predsedavajuća. Nemate na to pravo, član 100. Hvala. Ne tražim još uvek da se izjasnimo, ali možda promenim odluku ako ponovite to. 

ALEKSANDAR JOVANOVIĆ: Ma govorite slobodno što se mene tiče.

ANA BRNABIĆ: Hvala vam. Narodni poslaniče, sad kad mi vi, Jovanoviću, dozvoljavate sad ću da ćutim kao zalivena. Kad mi vi dozvolite, onda znači da to što radim nije u redu. Tako da, ajmo dalje. Reč ima Milenko Jovanov. Izvolite. 

MILENKO JOVANOV: Dobro je ovo što je rečeno. Dakle, predsednik Aleksandar Vučić trenutno u UN brani poziciju Srbije, a u našem parlamentu predstavnik opozicije kaže – to što radi pogrešno radi. Znači, trebalo je da se, valjda, pridruži Vljosi Osmani i ostalima i da zajedno sa njima udara po Srbiji. Valjda ljudi sa nama razmenjuju sopstvena iskustva stečena u Bundestagu ili gde već. Nakon gradonačelnika Novog Sada čuli smo i gradonačelnika Niša, s tim da je ovaj otišao korak dalje. Dakle, gradonačelnik Novog Sada je još uvek u potencijalu, on još uvek nije sebe postavio na tu poziciju, a ovaj već raspoređuje ko će da se seli, ko neće da se seli, ko ostaje u Nišu, ko može da ide iz Niša, itd. Tako da, meni je sad mnogo jasnije šta se ovde u stvari desilo. Što kaže naš narod – dok jednom ne smrkne drugom ne svane. Otprilike svanulo je onog momenta kad su ovi rešili da bojkotuju izbore i sada sami ovo - ko će da bude gradonačelnik? Evo, ja ću, ja sam gradonačelnik, itd. Osoba A – ja sam gradonačelnik, osoba B - ja sam gradonačelnik. Samo želim da poručim Dragani Sotirovski da, pošto već dolazi novi gradonačelnik, a znamo i ko je, nađu neke specijalne, neke sigurnosne mere da se obezbede rolne toalet papira u Gradskoj upravi u Nišu, da se to ne razvlači po zgradi. Mi ćemo izbore izgubiti, očigledno, mi ćemo izgubiti poziciju gradonačelnika i sve je to normalno. Ako se tako desi mi ćemo čestitati novom gradonačelniku, ali rolne toalet papira stvarno nema smisla da se iznose iz toaleta, da se nose kućama ili šta već sa njima da se radi. Dakle, da se to obezbedi zbog dolaska, ne za, nego zbog dolaska novog gradonačelnika. Za svaki slučaj, zlu ne trebalo, na revers da se uzima list po list, pa koliko zatreba. Hvala. 

ANA BRNABIĆ: Dobro, idemo dalje. Reč ima narodna poslanica Slađana Miletić. 

SLAĐANA MILETIĆ: Gospodo, vaša vladavina prava u Srbiji je ugrožena kako na mnogim primerima, tako i na ovom Predlogu zakona. Naime, na sva zvona ste zvonili kako ste prihvatili zahteve opozicije, a predložili ste jednu jedinu tačku iz tih zahteva, i to baš onu koja vama daje komoditet u delovanju. Gde su ostale tačke na dnevnom redu, sve one kojima se hvalite ljudima da ste ih prihvatili? Definitivno ste opet rekli neistinu, kao i mnogo puta do sada. Jasno je da ste majstori manipulacije, ali ja ću vam poručiti nešto – umesto da pare iz budžeta i energiju usmerite ka brojnim problemima naših građana, pre svega građana juga, odakle ja i dolazim, vi pare iz budžeta preusmeravate ka vašoj kampanji. Umesto da plaćate za potpise, obezbedite svoj deci u Srbiji besplatne udžbenike. Umesto što kupujete glasove, isplatite zaostale zaradite obespravljenim radnicima. To ste, gospođo Brnabić, još 2019. godine kad ste dolazili u Niš obećali radnicima. Umesto što plaćate autobuse za šareni cirkus vaših mitinga, isplatite novac ljudima kojima ste od penzija oduzimali od 2014. do 2018. godine. Isplatite borcima koji su bili na braniku otadžbine, onima kojima niste dali jer ste vi, na žalost, selektivno davali. Nekima ste isplaćivali, nekima niste. Nisam sigurna po kom osnovu pare poreskih obveznika delite po svojoj volji, a ne po prioritetima i potrebama građana. Novac nije vaš, to je novac svih građana, pre svega poreskih obveznika u najvećem delu iz radnog odnosa. Vaš učinak je tu najmanji, doduše. Vama narod ništa ne veruje, a znamo mi da ste vi svesni toga jer sama činjenica da mali broj pristalica šetate od birališta do birališta, svesni ste da sa njihovim malobrojnim glasovima ne biste ostali na vlasti. Napravili ste cirkus od izbora u Beogradu, ali ovog puta vam to neće proći. Pozdrav za moje južnjake i moje Nišlije. Sada bih, gospođo Brnabić, htela nešto vas da pitam. Želim da pitam koji su vaši kriterijumi ženstvenost kada ste mene i moju koleginicu svrstali u muškarce rekavši da u poslaničkoj grupi NADA su svi muškarci? Ja sam majka svoje dece i molim za izvinjenje, da ne pomislim da je namerna diskriminacija. Hvala puno. 

ANA BRNABIĆ: Hvala vam. Molim vas da primite moje izvinjenje. Moja je greška. Izvinite, molim vas. Idemo dalje. Narodni poslanik Borko Stefanović ima reč. 

BORKO STEFANOVIĆ: Gospođo predsednice, kako smo došli u ovu situaciju? Nismo mi došli u ovu situaciju tako što jedno jutro ljudi iz vlasti su ustali, čili, orni, veseli i odlučili da promene stvari u izbornom zakonodavstvu Srbije. Došli smo u ovu situaciju nakon 17. decembra i nažalost građana Srbije dokazanih pokradenih izbora, prepunih neregularnosti, što su potvrdile brojne posmatračke misije koje ste vi zvali, što je potvrdio Evropski parlament, OEBS i ODIHR misija i zato danas imamo ovu situaciju kao fingiranje procesa izlaženja u susret. Zato što je vlast rekla – načelno prihvatamo tri zahteva opozicije, ali u stvari ne prihvatamo nijedan. Kako to izgleda u praksi? Poštovani građani, oni i sada dok sede ovde njihovi predstavnici oni i dan danas upravo dok govorimo ovde nelegalno prevoze ljude na fiktivne adrese i dalje ih prijavljuju na trafostanice, na zgrade u izgradnji i dalje se dešava ista stvar. Iz biračkog spiska izbacuju ljude koji su preminuli nažalost, ali i ljude koji u više izbornih ciklusa nisu glasali. Na taj način, poštovani građani, oni čuvaju i prave lažnu sliku o tome da se nije značajno uvećao broj birača. To je organizovana nelegalna kriminalna aktivnost koju sprovode ljudi, neki ljudi u MUP-u, neki ljudi u Ministarstvu državne uprave i verovatno mnogi ljudi, uključujući i ove iz vladajuće stranke. To je istina. Istina je i to da smo na vreme tražili dijalog da bismo sproveli promene koje su nužne da bi građani Srbije imali nešto što su nam preci ostavili, a to je mogućnost slobodnog demokratskog izbora koga građani žele da biraju, bez pritisaka, bez ucena, bez manipulacije brojevima i bez laganja sa režimskih televizija. Vlast to nije prihvatila do te mere da, poštovani građani, nijedan uslov, nijedna preporuka iz OEBS-ovog izveštaja nije sprovedena, slovom i brojem nijedna. Sada ulazimo, u stvari, ušli su u izbornu kampanju i tokom trke, ili ako hoćete tokom utakmice kažu, a, pa, ne igra nas 11 sa ove strane, nas sa ove strane igra 18, a vas igra petoro. To je ono što oni rade. Menjaju pravila, dok utakmica traje, i menjaju ih tako da fingiraju, da zamaskiraju suštinu da apsolutno slovom i broje, od izbornih uslova u Srbiji nije ni početo da se popravlja, a kamo li da je nešto popravljeno, uz garanciju da do 2. juna neće ni biti. U takvoj situaciji, čini mi se, mi kao Stranka slobode i pravde, i mnogi od naših kolega iz opozicije, odlučili smo da ne učestvujemo u farsi i u laži. Naravno, to naše neučestvovanje nikako nije pasivno, niti će biti na bilo koji način predaja. Ne volim istorijske paralele koje su neutemeljene. Ne volim pozivanje na naše veličanstvene žrtve i pretke koji su dali živote da bismo to poredili sa ovom, rekao bih, dosta gnjilom političkom situacijom, koju ste vi napravili iz vlasti. Nedolično je. Kao što je nedolično porediti sve ono što ste vi radili pa, izazvali reakciju međunarodne zajednice sa ultimatumom Austrougarske, to je jednako nedolično i ne priliči bilo kome od ugleda, od časti i od ukusa, dodao bih. Ako nema slobode i minimalnih uslova, gospodo, minimalnih uslova, mi nemamo izbore. Ako nemamo izbore, pa, šta imamo. Imamo prisilno, grupno glasanje, plaćanje za glasanje, imamo paralelne biračke spiskove, imamo pritiske u javnim preduzećima, kapilarne glasove, imamo pet televizija sa nacionalnom frekvencijom koje su potpuno zarobljene, na kojima 94% se pojavljuje ili Aleksandar Vučić, ili SNS. Istovremeno, razni radio aktivni Sandokani, ne znam, Škrbići i ostali vaši fanatici, iz Kaća, iz Ljubovije, iz drugih mesta, čuli ste od moje koleginice Tepić, kako to izgleda u realnom životu, kada vam predsednika odbora, drugog po veličini grada u zemlji pretuku u Kaću i pokrajinsku poslanicu i niko ovde da kaže ni reč izvinjenja, niti bar razumevanja, i niko ovde da prihvati da se to zaista dogodilo, a znaju se i počinioci, braća Škrbić iz Kaća. Gledate, tražite partnere u opoziciji da vam neko dopuni spisak, pomeranja datuma. Niko o datumu nije ni razmišljao. Razmišljali smo i razmišljamo i borićemo se isključivo za izborne uslove. Sada nemamo izborne uslove. Ko je vama ideal? Nije vama ideal samo Slobodan Milošević. Vama nije ideal ni Trohiljos iz Dominikanske Republike, vama je ideal Čarls King, inače predsednik Liberije, koji je 1927. godine, poštovani građani, na predsedničkim izborima u Liberiji, tamo inače, morate da se prijavite kao u Americi, ne postoji jedinstveni birački spisak, nego se birači prijavljuju, registruju se pre izbora. U Liberiji se registrovalo 15 hiljada birača pre izbora, a Čarls King koji da je znao da postoji SNS te godine verovatno možda bi osnovao, pošto nije postojala, ali bi sigurno sada bio vaš član, je dobio, poštovani građani od 15 hiljada prijavljenih birača, dakle birački spisak 15 hiljada, on je dobio 230 hiljada glasova, 230 hiljada od 15 hiljada prijavljenih birača. Drugim rečima, dobio je čovek 96% naspram 3,77% procenta njegovog kontra kandidata. To je gospodo to je tužna priča o Liberiji, ali još tužnija priča o Srbiji koju pretvarate u Liberiju iz 1927. godine, jer, ovako će se ovo završiti. Ovako jedino mogu da se završi nasilje koje sprovodite, laž preko kontrolisanih medija, potplaćivanje i plaćanje građanima u oskudici, da glasaju za vas. Paralelni birački spiskovi i ono neverovatno, što ste uradili desetine hiljada ljudi koje ste namenski, organizovano, plaćeno, kratkoročno doveli u Grad Beograd i druge gradove da glasaju za vas. Stavili ste ljagu, neviđenu ljagu na lice našeg čoveka. Oni koji su se borili, oni koji su krvlju plaćali slobodu ovog naroda, oni koji su rušili i samovolju Miloševu, i Petrovu i Aleksandrovu i Titovu, i Miloševićevu, i svaki korak ka našoj slobodi je bio korak pun suza i udaraca i bola i krvi, i vi ste to sada, i ne samo sada, ali sada ste otkriveni, vi ste na to bacili neviđenu ljagu, neviđenu ljagu. To je istorijska paralela. Vi, koji ste rekli, nije bitna Srbima demokratija, jer za vas nije bitna onda ni država, gospodo. Ako nemamo demokratiju i slobodu da biraju građani koga žele, vi podrivate temelje ove države. Možete da branite Srbiju na Ist Riveru koliko hoćete, ako kod kuće imate ruinu koju ste napravili, sa kombijima, sa lažima, sa Arenom, vi rušite Srbiju dok pričate i dok to radite. Onda kažete nama, pa, dobro, evo, neki od vaših kolega su pristali na to. Neću nikog kritikovati, svako bira svoj način borbe. Za nas je bitan naš potpis, za nas je bitan moral, i za nas je važno ono na čemu stojimo, jer moramo te građane sutra pogledati u oči. Moramo ih pogledati u oči zato što pate svaki dan pod ovim režimo. Zato što ne možemo objasniti nikome u Srbiji šta se promenilo od decembra. Ništa. Samo je gora situacija. Pošto je gora situacija i pošto ste to tako napravili, ja vam kažem, mi od naše borbe odustati nećemo. Srbija će imati slobodne demokratske izbore, Srbija će biti slobodna demokratska zemlja, gde ćete i vi gospodo, apsolutno, imati pravo da kažete, mislite, organizujete se, i govorite stvari koje su vam na duši, na srcu i u vašoj pameti, ali ne i oni koji će verovatno tada biti krivično odgovorni zbog stvari koje sada rade. Tako da, možda neki pogledi nostalgije i ste se, možda je vreme da počnete da ih razmenjujete. Ova bitka će sada duže trajati. Kupili ste sebi vreme, ali ne zavaravajte se, ne zavaravajte se da sve pritoke neće ponovo ući u jednu reku budućnosti i da naša pobeda i pobeda slobodne demokratske Srbije, sada može biti otežana, ali nikada zaustavljena, jer bez takve Srbije naš narod nema slobodu, a naš narod ne ljubi lance. Reći ću vam za kraj, ono što je Miloš Đurić rekao kad su ga gurali da potpiše sraman, izdajnički proglas srpskom narodu 1941. godine i jedan kolega koji je predavao muziku na akademiji, inače je Miloš Đurić bio naš akademik, izvanredan naučnik profesor univerziteta i taj profesor muzike mu kaže – potpiši Miloše, teško će ti biti, vidiš kakva je situacija, sagni glavu, nađi nekog zaklona od ove oluje koja nas je udarila. Miloš Đurić, veliki, mu kaže – lako je vama kolega, vi u diple svirate, a ja etiku predajem i nešto o moralu znam. E, vidite, to i mi vama sada kažemo. Vi svirajte u diple, problem je što to ovaj narod preskupo košta i na kraju će cenu platiti građani Srbije i niko od nas ne može biti srećan. Ono što znamo je da ćemo slobodu izvojevati i da ćemo se boriti i lomiti i tresti drvo neslobode dok ga ne slomimo. Hvala. 

ANA BRNABIĆ: Hvala. Reč ima Milenko Jovanov. 

MILENKO JOVANOV: Znači, mi u diple sviramo, a oni mu dođu ti etični, jel tako, oni kojima je stalo do etike i do morala. To je vrlo zanimljivo. Niko ko drži do časti i do obraza ne bi tvrdio da Republika Srbija, odnosno ova vlast nisu primenili nijednu preporuku ODIHR-a, od 2019. godine do 2023. godine primenili smo 54 preporuke ODIHR-a. Bilo bi dobro da gospodin kaže koliko je preporuka ODIHR-a primenila njegova vlast, pošto je preporuka ODIHR-a bilo, ali nije bilo primene. Kada im je toliko stalo do preporuka ODIHR-a i ako to smatraju toliko važnim, a mi smatramo važnim i zato smo i primenili 54 preporuke, zašto ništa nisu radili na primeni tih preporuka kada su bili u mogućnosti? Sa druge strane, bili su i sada u mogućnosti da rade na preporukama ODIHR-a, ali su razgovore koji su započeti upravo na tu temu odveli u sasvim drugom pravcu o preporukama koje su sami dali i od kojih su kasnije sami odustali. Što se tiče toga ko od njih je odlučio da ide na izbore, ko nije odlučio na izbore, to je vaša stvar. To što se preglasavate u vašoj koaliciji koja više izgleda da i ne postoji, to je takođe vaša stvar. To što će i kod vas neki odbori pod firmom grupe građana na izbore ili na neki drugi način da pomažu onima koji će na izbore da izađu, i to je vaša stvar, to me ne zanima, ali zaista ako hoćemo da pričamo o onome što ste pomenuli nekoliko puta, a tiče se preporuka ODIHR-a, koje su kao nešto što će u potpunosti da reši sve nelogičnosti koje postoje, bar po njihovom viđenju, u našem izbornom sistemu i tako dalje, moje pitanje je samo – zašto na njima niste radili kada ste mogli? Zašto ništa niste radili kada ste mogli? I tu dolazimo do onoga što je zapravo suština svega. Dakle, licemerno kao kada govore o ekonomiji, licemerno kao kada govore o prosveti, licemerno kao kada govore o poljoprivredi, licemerno kao kada govore o zdravstvu, licemerno kao kada kada govore o međunarodnim odnosima. Dakle, sve ono što nisu radili kada su imali priliku da rade, od kad su otišli u opoziciju, valjda im puklo pred očima. Shvatili su zapravo šta treba da se radi i šta su sve propustili, pa sada nas prozivaju za neke stvari, a u svim ovim navedenim oblastima smo napravili ne jedan, nego baš ovih 54 koraka dalje, u odnosu na ono što su radili oni. I to je ono što je suština svega. Prema tome, i kada su u pitanju preporuke ODIHR-a, 54 realizovano, za razliku od vremena kada ste bili na vlasti i kada je bilo nula. Ja to ponavljam više puta, da i majstori primenjene dijalektike nekako uspeju da razumeju, jer njima treba nekoliko puta ponavljati. Evo, da pitam – koliko su primenili preporuka ODIHR-a? Evo, vidite da ne znate. Znači, treba više puta ponavljati. Nula, lako se pamti, dakle, broj koji ne znači ništa. Prema tome, nula preporuka ODIHR-a, za razliku od nas, koji smo koliko? Opet ne zna – 54. Eto tako. Prema tome, to je suština. 

ALEKSANDAR JOVANOVIĆ: Koliko si preporuka ispunio prema Aleksandru Vučiću?

MILENKO JOVANOV: Izvolite. Kakvih preporuka? 

ALEKSANDAR JOVANOVIĆ: Znaš ti kakvih.

MILENKO JOVANOV: Ne znam, ne znam. Kažite. 

ALEKSANDAR JOVANOVIĆ: Koliko si preporuka ispunio prema Vučiću?

MILENKO JOVANOV: Koliko sam preporuka ispunio prema Vučiću? Kakvih, čijih preporuka? Čijih preporuka? 

ALEKSANDAR JOVANOVIĆ: Dodirovih.

MILENKO JOVANOV: ODIHR-ovih? Dodirovih? Gospodine Jovanoviću, gospodine Jovanoviću, nema stvarno smisla. Stvari koje vi posmatrate na taj način ja ne posmatram iz tog ugla, verujte mi. Ja ne držim slike političara u novčanicima i ne posmatram stvari na način na koji vi posmatrate. Nemojte meni pripisivati ono što se vama dešava, što sami kažete – pametan si čovek, znaš o čemu se radi, kad pitam kako je moguće da takve stvari radite. Prema tome, ajde smirite se. Ajde da završimo razgovor s gospodinom Stefanovićem. Ovo je ipak razgovor koji bi kao majstor primenjene dijalektike trebao da poštujete, jer vidite kako iznosimo različite stavove o istim temama i kako to slojevito razmenjujemo misli. I verujem da uživate, ono bar što uspete da ispratite. Prema tome, mi smo raspoloženi da primenimo i sve preostale preporuke ODIHR-a i o tome ćemo razgovarati u narednim danima, dakle, to za nas apsolutno predstavlja važan zadatak koji je pred nama, ali i oko toga moramo da se dogovorimo šta je ono što je zajednički stav, jer ima nekih stvari koje su nama, recimo, prihvatljive, nekima drugima nisu, kao na primer pitanje da jedan birač može da podrži više izbornih lista, to građani treba da znaju da je i to preporuka, dakle, da jedan birač može da podrži sve izborne liste koje izlaze na izbore, a ne kao do sada samo jednu. Prosto, za nas je to prihvatljivo, ali sa druge strane, nisam siguran da je za sve opozicione stranke ili za sve stranke u Srbiji uopšte prihvatljivo. I onda ako oni budu rekli da to neće, onda će reći - aha, niste primenili preporuku ODIHR-a. Eto, to tako otprilike funkcioniše. Dakle, o preporukama ODIHR-a hoćemo da razgovaramo, o komisiji koju ste tražili da vrši kontrolu biračkog spiska hoćemo da razgovaramo, dakle, to su teme o kojima ćemo razgovarati, o medijima hoćemo da razgovaramo. Nismo zadovoljni načinom na koji radi RTS, ni mi, šta da radite. Možda je vama smešno, nama uopšte nije smešno. Nama stvarno nije smešno. Nama zaista nije smešno. Smatramo da to ne treba da se radi na način na koji oni rade. Mislim da su previše bolećivi na svaki mogući vapaj koji dođe iz opozicije i da stvari koje apsolutno ne stoje prikazuju građanima, prikazujući potpuno iskrivljenu sliku u odnosu na ono što se u društvu dešava. Mislimo da je to neophodno promeniti. Moguće je da je to zato što smo zadržali sve urednike iz vremena bivšeg režima, pa nijedan nije promenjen. Moguće da je to razlog, nisam siguran, ali vrlo je moguće. Tako da, hoćemo da pričamo i o tome. Hoćemo da pričamo i o Radio-televiziji Vojvodini, hoćemo da pričamo i o Novoj S, hoćemo da pričamo i o N1. Dakle, o svemu tome ćemo razgovarati. U tom smislu, zaista očekujem u narednim danima da dođe do konkretnih stvari. Što se tiče vaše odluke da na izborima ne učestvujete, to je vaša odluka, ali evo i majstor primenjene dijalektike nije uspeo da razume vaše razloge i on veselo na te izbore, sve skakućuću s noge na nogu, izlazi. Hvala. 

ANA BRNABIĆ: Hvala. Zbog čega replika? Izvolite. 

BORKO STEFANOVIĆ: Po imenu sam spomenut. Da, ali znate, kada neko sluša sada gospodina Jovanova kako je rekao, zaista može da pomisli - pazite, tu se nešto ispunjava. Ali ste sami vi potvrdili da nećete ništa ispuniti. Razgovaraćemo o ovome, razgovaraćemo o onome, i neće biti ništa. Da li se i dalje nelegalno prevoze birači i stavljaju da glasaju na mesta na kojima ne žive organizovano? Da. Da li i dalje vršite golu propagandu koja traje već godinama na kontrolisanim medijima? Da. Da li i dalje organizovano pravite kvote, plaćate ljude da glasaju? Da. Da li i dalje ucenjujete birače u javnim preduzećima sada i u privatnim firmama da glasaju za vas? Da. Da li je tačno da je Freedom House, između ostalih, mnogih organizacija, rekao da smo po pitanju kvaliteta izbora najgori u regionu? I u rangu smo Alžira, u stvari, u celoj Evropi nije niko kao mi, gori smo od Iraka, u rangu smo Konga, Tanzanije, a gori smo i od Albanije. Inače, svaki izveštaj OEBS-a od 2012. godine do danas je gori nego što je bio. I da vam kažem nešto ljudski, i vi to znate sigurno, to ne moram dodatno da obrazlažem, dokaz da su ono bili slobodni demokratski izbori i da je bilo zlatno Periklovo doba demokratije, u odnosu na ovo što ste vi napravili, ovaj kazamat, ovaj brlog, koji nazivate izborima, je činjenica da ste 2012. godine pobedili na tim izborima. Vi ste živi dokaz toga da su to bili demokratski i slobodni izbori. Znate li koliko ima opština i mesnih zajednica u Srbiji gde je opozicija pobedila na onom što vi zovete izbori? Nula. Kad već spominjete nule. Znate li koliko ste ključnih preporuka OEBS-a ispunili? Nula, nula. Znači, ništa. I onda hoćete da pravite fingiranu priču, hoćete da kažete ponovo - vi to niste dobro radili. U Nemačkoj, pazite, nema izbornih uslova, ovaj tu što misli da je muva u kancelariji, zna ko je šta pričao gde, na kom sastanku, a pojma nema, naravno. 

ANA BRNABIĆ: Vreme. 

BORKO STEFANOVIĆ: Završavam. Dakle, gospodine Jovanov, činjenice govore da niti ste šta ispunili od ključnih stvari, niti nameravate. Kako se to može nazvati izborima i kako bilo ko može učestvovati u takvom poniženju građana Srbije? Hvala. 

ANA BRNABIĆ: Hvala. Reč ima Milenko Jovanov. 

MILENKO JOVANOV: Zanimljivo je da je sad brlog, a u vreme te divne demokratije nismo imali jedinstveni birački spisak, iako je to bila preporuka 10 godina istog tog ODIHR-a. Ali dobro, nije važno, nije bila ključna, jel? Što se tiče toga da je na tim izborima pobedila opozicija, a vi niste pobedili nikada, pa ima tu do vlasti, a ima i do opozicije. Vi ste bili mnogo loša vlast, pa je opozicija izgledala kao dobra alternativa, pa je pobedila. Sa druge strane, kako je govorio Zoran Đinđić na jednoj od skupština Demokratske stranke: "Opozicija je jaka onoliko koliko je vlast loša", kraj citata otprilike. A gde ste vi u toj celoj priči i gde ste vi u tom koordinatnom sistemu pokazuju izbori. To što vi birate Kalimero politiku, da idete okolo i da se durite na ceo svet i stalno je neka nepravda itd, kako da vam kažem, to je vaš izbor. Ja vas ponovo pitam - koliko ste odbora napravili, koliko mesnih odbora imate, koliko gradskih odbora imate, svi zajedno? Za 12 godina opozicije vi niste uspeli da pronađete 17.000 ljudi koji će da vam čuvaju kutije. To je bila osnovna obaveza svake ozbiljne političke stranke u periodu o kome pričate, svaka opoziciona politička stranka je to imala i LDP i DS i G17, Srpska radikalna stranka to da i ne govorim i kasnije Srpska napredna stranka. Sve opozicione stranke stojimo i ko od vas pojedinačno može da popuni kutije u Beogradu? Niko, svi zajedno ne možete da pokrijete tri okruga i vi onda tražite u drugima krivca za to što nemate organizaciju, što ne razgovarate sa narodom, što ne idete u narod, što ne pričate o svojoj politici nego sve svodite na Tviter, lajkove i TikTok i ne znam ni ja šta sve? U redu je hoćete da budete moderni da se na drugačiji obraćate biračima sve je u redu, ali to ima svoje domete, domet vam je taj i to vam je to ne možete preko toga, ne možete da krivite okolnosti. I, druga stvar i time da zaključim dakle, vas je 2012. godine opozicija pobedila u vašim uslovima koji su podrazumevali nula medija za opoziciju, nula. Kako nije tačno? Imali ste jedan kablovski kanal koji niko živ nije znao gde da ga pronađe i jednu radio stanicu „Fokus“ eto, to je tako izgledalo. Uz sve vaše moguće televizijske kanale, nedeljnike, dnevnike i sve ostalo. Na kraju krajeva Verica Barać je govorila o tome ko, kako i na koji način vrši uticaj na medije, ko određuje kako će se birati teme, naslovi, naslovne strane i sve ostalo. Nema potrebe, ja o tome bilo šta da govorim. Prema tome, u tim i takvim okolnostima vi ste izgubili izbore, a ne u okolnostima divne demokratije u kojoj cveta cveće i miriše rosna trava, tako da to je suština. 

ALEKSANDAR JOVANOVIĆ: Milojko, smiri se.

MILENKO JOVANOV: Vi se i dalje zabavljate nadimanjem imena, jel? To vam je zanimljivo? Ma verujem ja, to je do pete godine života svima zanimljivo i onima koji su ostali na tom nivou intelektualnog razvoja. Prema tome, to su bili uslovi u kojima ste vi te izbore izgubili, a da ne pričao o tome kako ste vodili kampanju u Vojvodini sa sve robnim rezervama i tako dalje, to ću vam doneti na nekoj od sledećih sednica sa sve slikama kako to izgleda ta vaša poštena kampanja gde se ne zloupotrebljavaju resursi, gde se otprilike građani ne rade VDV itd. Pritom ne znam zašto se toga stidite? Pa, stranka u kojoj ste bili je imala izuzetno moćnu organizaciju na terenu koja je podrazumevala izborne štabove po ulicama, po ulicama i u šta ste je pretvorili? Pa, svi vi koji tu sedite uz par izuzetaka ste bili u toj stranci. Podelili ste je na atome i sada kukate što ne možete tako atomiziranu da je skupite, pa da ponovo pobedite. Pa, da ste mogli zajedno ne biste se delili i ponovo ste pokazali da ne možete zajedno i ponovo ste se preglasavanjem pokazali da ne možete zajedno. I, ponovo ste pokazali građanima da su bili u pravu što vam nisu dali poverenje, jer ovako kako ste se preglasavali na prvoj krivini koja vam se pojavila, preglasavali biste se i oko državnih tema i raspali biste se i uveli biste zemlju u problem. A to je demokratija, pa super je ta vaša demokratija, super je ta vaša demokratija zato što vidim kako izgleda u praksi, a demokratija u praksi vam izgleda tako pobedimo šest-tri i onda ovi koji kažu mi smo u manjini nećemo više da se igramo sa vama. E, tako vam izgleda ta vaša demokratija, odlična vam je demokratija. Srbija takvu demokratiju neće i zato ćete biti u opoziciji još dugo, dugo, dugo. Te ovu vašu demokratiju Srbija neće ni na slici da vidi, ni demokratiju, ni da se vratite ponovo vi koji ste je pljačkali, koji ste je uništavali, koji ste je ponižavali, koji ste je doveli dotle da puzi pred svakim u okruženju, koji ste se izvinjavali za sve i svašta, koji ste bili najgore snishodljivi prema svakome ko vam se glasnije obratio. E, tu Srbiju građani neće, pa ni to vaše preglasavanje šest-tri gde oni koji dođu u manjinu neće više da se igraju, ali su mnogo jaki, pa ovi koji su bili ovih šest dana moraju po ceo dan da nekako omekšaju stav ovog ko je ostao u manjini, ali izgleda da im nešto ne ide od ruke. 

ANA BRNABIĆ: Hvala vam, idemo dalje. Reč ima narodni poslanik Rastislav Dinić. Izvolite. 

RASTISLAV DINIĆ: Pre svega želim da kažem da podržavam Predlog zakona o izmenama i dopunama Zakon o lokalnim izborima i da ću glasati za ovaj predlog iako on predstavlja tek prvi korak u borbi za ravnopravne izborne uslove. Nažalost, umesto da iskoristi ovu priliku da pošalje jasnu poruku da je okrenula novi list, da se odriče izbornih zloupotreba i marifetluka kojima je do sada pribegavala, vlast je odlučila da udvostruči količinu jeda i otrova koje šalje u pravcu opozicije. Odakle ova agresivnost i ova nervoza? Nameće se jedno logično objašnjenje, skupštinska većina nije prihvatila ovaj predlog zato što je to iskreno želela, već zato što je morala. Ona nažalost nije spremna da okrene novi list i odrekne se izbornih prevara, već je frustrirana što mora sebi da ograniči prostor za ove prevare. Izvor ove frustracije takođe nije teško otkriti, aktuelnom režimu je jasno da bez prevara ili kako se to stručno kaže izbornog inženjeringa više ne može da zadrži vlast u brojnim lokalnim samoupravama širom Srbije. Uzmimo za primer grad iz koga dolazim kako bi neki ovde rekli, a ja mogu samo da se složim, najlepši grad u Srbiji, Niš. Stranke aktuelnog režima izgubile su podršku građana i građanki Niša još 2018. godine kada su suprotno njihovoj volji poklonile niški aerodrom Republici pod direktnim pritiskom predsednika Republike, a u interesu stranog investitora francuske kompanije „Vansi“. Da se podsetimo tom prilikom je sadašnja predsednica Skupštine, a tadašnja premijerka dva puta slagala građane i građanke Niša, ali i poslanike i poslanice ovog poštovanog doma. Prvi put je to učinila kada je 29. marta 2018. godine upravo ovde u Narodnoj skupštini Srbije obećala da će ugovor sa „Vansijem“ biti objavljen do kraja septembra te godine. Kao što znamo ovaj ugovor nije objavljen ni do dan danas. Drugi put kada je takođe ovde u najvišem zakonodavnom telu 26. aprila iste godine tvrdila da se u ovom ugovoru ne nalazi ništa što se tiče niškog aerodroma, što je takođe notorna neistina. U ugovoru se, kako nam je otkrio tadašnji pomoćnik ministarke saobraćaja, nalazilo ograničenje broja putnika koji mogu da putuju sa niškog aerodroma. Zato je suprotno interesima građanima i građankama Niša ovaj aerodrom preuzet od strane Republike, zato je u međuvremenu smanjen broj letova sa ovog aerodroma i zato je koncesioni ugovor sa „Vansijem“ još uvek tajna. Jedino što je nakon svega ovoga 2020. godine spasilo naprednjački režim u Nišu od gubitka vlasti bili su pandemija, vanredno stanje i posledični opozicioni bojkot lokalnih izbora. Ovaj slučaj samo je jedan primer onoga čemu naprednjačkom režimu služe lokalne vlasti, ne da predstavljaju građane i građanke koji su ih birali, nego da služe partijskoj vrhuški, a preko nje interesima kapitala koji profitira na rasprodaji i uništavanju javnog dobra. Tako je bilo u Nišu, tako je bilo na Šodrošu, tako je bilo u Savamali. Uprkos svim režimskim dezinformacijama i kontroli medija građani i građanke to dobro znaju i na predstojećim lokalnim izborima će glasati u skladu sa ovim znanjem, a naprednjačkoj vlasti će nakon usvajanja ovog Predloga zakona ostati mnogo manje sredstava da njihovu volju izvrnu naglavce. Otud frustracija, otud nervoza, otuda i agresija. Hvala vam. 

ANA BRNABIĆ: Hvala vam. Ovim ste istrošili vreme poslaničke grupe. Idemo dalje. Reč ima narodni poslanik Borislav Antonijević. Izvolite. 

BORISLAV ANTONIJEVIĆ: Uvaženo predsedništvo, uvažene kolege narodni poslanici, poslanička grupa – Mi snaga naroda neće glasati za ovaj zakon iz više razloga, ali da se ne ponavljamo i da ne ponavljamo sve i da vidimo ono što je osnovno, ono što smo se bunili uvek, neravnopravni uslovi za izlazak na izbore, neravnopravni uslovi za pojavljivanje na televiziji, neravnopravni uslovi dodeljivanja overivača, neravnopravni uslovi dodeljivanja prostora, ma neravnopravni uslovi života u opšte. Ma koliko to vas da ne interesuje, to je tako. Evo, imali smo priliku da u gradu Lazarevcu predsednik opštine zabranjuje da nam se dodeli sala za organizovanu tribinu zato što ćemo izneti ono što Lazarevčani ne mogu da čuju javno, a to je da je u pripremi izmeštanje trase auto-puta „Karađorđe“, gde će sa planirane trase od pre šest godina, gde je trasa puta trebala da prođe kroz otkupljeno zemljište, kroz zemljište gde je izvršena eksproprijacija. 

ANA BRNABIĆ: Prošlo je vreme. Nemate više vremena, ali završite rečenicu, da vas ne prekidam. 

BORISLAV ANTONIJEVIĆ: Hvala. Trasa auto-puta se izmešta 35 kilometara kroz zemljište koje su otkupili naši tajkuni i time se grad Lazarevac potpuno skrajnjuje i ugrožava se narod koji je hranio preko kolubarskog basena ovu državu godinama. I samo da znate da taj kolubarski basen i kolubarski region je jako poznat za podizanje ustanaka i svi oni koji su ga zanemarili nisu baš dobro prošli. Nisu to moje reči, nego njihove i prenose vam pozdrave da se obrati pažnja šta rade i da se konačno čuje njihov glas negde, a ne da se sprovode zabrane. Zato nećemo glasati za ovaj Zakon, a svakako ćemo svim našim odborima po Srbiji savetovati da izađu na izbore i da se izbore za pravo u svojim opštinama uz svesrdnu našu pomoć. Hvala na produženom vremenu. 

ANA BRNABIĆ: Hvala vam. Jedna samo informacija. Niko nema pravo da vam u Lazarevcu ili bilo gde uskrati bilo kakvu salu. Molim vas, pošto smo tu preporuku ODIHR-a primenili nakon izbora u decembru, imate čitav tim u Ministarstvu za državnu upravu i lokalnu samoupravu, obratite se njima, Ministarstvo će reagovati. Evo, makar tu ODIHR preporuku smo već implementirali. Idemo dalje. Ovim je istrošeno vreme poslaničke grupe. Reč ima narodni poslanik Miloš Parandilović. Izvolite. 

MILOŠ PARANDILOVIĆ: "Pogledaj bagru, anđele. Njihova duša je prokleta, svima su stavili amove, sebi sagradili hramove, ruke im ogrezle u krv“. Ovo su legendarni stihovi Riblje Čorbe, a kada vidim vas koji sedite preko puta mene i one koji upravljaju ovom zemljom 12 godina, imam osećaj da ih je Bora napisao upravo za vas samo retroaktivno. U prethodnih 12 godina sve ste rasturili u ovoj zemlji i to sada vidi cela Evropa i ceo svet. Prodali ste sve što se prodati moglo. Bacili ste Ustav ove zemlje pod noge. Bacili ste zakone ove zemlje pod noge. Razmontirali ste državu Srbiju do temelja da je pitanje da li je ikad iko više može sastaviti. Gledam u ovim poslaničkim klupama ove proslavljene košarkaške asove, pa razmišljam kolika je cena da silne medalje i obraz bacite pod noge i da služite jednom diktatorskom, uzurpatorskom i lopovskom režimu. Gde vam je kičma i gde vam je dostojanstvo? Pitao bih i Jovanova i Orlića gde je njima dostojanstvo, ali oni su dostojanstvo, kičmu i obraz ostavili pre 15 godina u ormaru. Oni to više ne mogu da nađu? Okupili ste sve moguće sluge svih prethodnih režima i vi pričate o nekim bivšima? Pa, sve najgore bivše je kod vas. Kud će veći lopovi? Sve ste pokupili i iz G17 iz DS. Svuda je bilo časnih i poštenih ljudi, ali vi ste samo lopuže iz tih stranaka pokupili u svoje redove i držite neke moralne lekcije ovde. Uveli ste ovoga mučenika Kenu, koji sad dobacuje ovde, kog ste valjda ucenili da ne bi odgovarao za kriminal koji je sprovodio u Smederevskoj Palanci, pa bežite sa duela. Zovu me na duel, kaže hoće Đuka, pa Đuka otkazao, kaže – ne da mu stranka. Neki dan Kena na isto na KTV treba da gostuje, u ponoć javlja da mu ipak stranka zabranila. Možete vi da bežite od mene koliko hoćete i od opozicije, od suda istorije pobeći nećete, to vam ja garantujem. Od suda ove zemlje, oslobođenog pravosuđa kada dođe vreme, sigurno pobeći nećete. Napravili ste najveću kriminalnu organizaciju u Evropi, a možda čak i na svetu, a ona se zove SNS i vi ste sve, samo ponajmanje režim. Ja sam više puta to rekao i opet ću ponoviti, Aleksandar Vučić je ponajmanje predsednik države, a ponajviše šef mafije u ovoj zemlji. Vi odgovarate kriminalcima. Vi ste izbrisali granicu između mafije i države. Zvonko Veselinović vam u selu Ba kod Ljiga odneo celo brdo. Iskopao i sve odneo. Kinezima ste takođe dali da nose brdo u Boru, Majdanpeku. Gde god ima rude, gde god ste šta namirisali vi dajete ili domaćim kriminalcima ili belosvetskoj bandi da nosi da bi vama obezbedili međunarodnu podršku. Vi pričate kako neko ide po ambasadama? Pa, vi ste doveli ambasadora na sastanak vlasti i opozicije i ponizili ovu državu, ponizili njen Ustav, pokazali kako niste sposobni sami da organizujete dijalog nego ste pozvali medijatore. Vi pričate kako neko ide po stranim ambasadama? Pa, vama strane ambasade sve određuju u ovoj zemlji. Vi ste bagatelisali i dali ovu zemlju strancima. Ko je god hteo da pobode i da kopa ovde, vi ga dovodite, od „Rio Tinta“ do ne znam ni ja koga. Sve belosvetske protuve ste doveli ovde. Rasprodajete im ovu zemlju da bi vama dali podršku i da bi vam obezbedili još koju godinu opstanka na vlasti. Vi ste sve razorili u ovoj zemlji. Nije niko odavde, vi. Gospođo Brnabić, ja sam mislio da posle Orlića nemoguće je naći veću satrapu da se stavi na čelo parlamenta, ali Vučić je i to uspeo. Alal mu vera. Zaluđujete nas ovde danima. Sedite tu i sa mesta diskutujete sa poslanicima. Pa, nije to vaš posao, ljudi. Da li treba posle 12 godina vladavine da vas ja učim ovde, koji sam mlađi od većine vas ili skoro svih, kako se vodi sednica parlamenta? Vi sedite i odatle dobacujete i kada vas neko nazove Mapetovcima, onda se ljutite. Ja se samo pitam gde vas Vučić nalazi? To mi nije jasno. Meni neko da kaže da nađem ovolike moralne i duhovne invalide, satrape i mračnjake iz svih stranaka, ja bih morao nebo i zemlju i celu Evropu da prevrnem da ih nađem. On vas je našao i metnuo vas je ovde da nam ispirate mozak. Već dvanaestu godinu vršite lobotomiju nad ovom zemljom i nad ovim narodom, nad građanima ove zemlje. Zaglupljujete, sprovodite teror. Parkiraju se crni džipovi ispred kandidata za odbornike na lokalnim izborima. Ne daju im do ponoći da izađu na glasanje, odnosno do 20.00 sati, dok se ne zatvore biračka mesta. Onda džipovi odu. U takvoj zemlji mi živimo, gde Zvonko Veselinović i Radojičić rade šta hoće, gde Šarić reketira sve investitore na Zlatiboru. Pedeset evra od svakog kvadrata koji se diže na Zlaltiboru. Zato ste Stamatovića doveli tu, da vas ima više na gomili, Zavetnici. Koga god možete da ucenite i da uhvatite za nešto, vi ga dovodite tu da vam služi i doveli ste sve ljude bez kičme. Da li je tako? Tu s kičmom više nikog nema. Čast izuzecima, ali ja ih ne vidim sada trenutno, a bacam pogled po celoj sali. Sve najgori talog ovog društva vi ste izvukli i metnuli ovde da vršite lobotomiju i ovo malo vremena što imamo vi nešto replicirate, davite nas, gušite nas, držite nas satima ovde kao taoce. Opozicija je taoc u ovoj zemlji vašeg ludila. Vi ste Kurtiju sve na Kosovu dali, a imate obraza nekome da kažete da su izdajnici? Evo slike jedne, gospodo naprednjaci. Evo slike. Za četiri opštine koje ste predali Albancima u ruke Kurti vam poslao autobuse da dođu na miting ovde, da pokažu kako je Vučić veliki. Evo, pored vas sedi ovaj ministar Rakić mučenik što je polagao zakletvu. Da li treba da čitam zakletvu koju ste položili u Vladi Kosova? Vi mi pričate o patriotizimu? Kada ste dole propali, Vučić vas doveo ovde da nam bušite mozak i da kupujete penthaus u Vojvode Stepe i da gradite zgrade. Svaki kriminalac ovde kod vas pravi zgrade. Cela Trošarina kriminalna banda Srpske napredne stranke, a poštene ljude, koji to rade godinama, reketirate. Reketirate ih i za priključak za vodu i za priključak za struju. Samo su vaši ostali u poslu. Vi ste, bre, mafija. Najveća mafija u Evropi i odgovaraćete za to. Verujte mi, kad god dođe vreme, ja ću insistirati na tome da se ovde zatvore granice, da se svedu računi sa mafijom. Pobeći će neki, ali neće svi. Gospodine Jovanov, nema razloga da se vi smejete. Mnogo ste mi hrabri ovde u parlamentu, a danas jurite opoziciju posle konferencije za štampu i nudite se vi i Orlić kao svedok saradnik. Da li ste se nudili kao svedok saradnik? Nosite fascikle i nekakve torbice i kažete kako imate Andreja i Aleksandra Vučića u fioci. Nećete se izvući, Orliću i ti, Jovanov. Izvući se nećete. Odgovaraćete pred zakonima ove zemlje. Svedoci saradnici mogu da budu sitni piuni, a vi ćete odgovarati, to vam ja garantujem, za epsku pljačku koju ste sproveli nad ovim narodom, jer vi ste, ponavljam, najveća kriminalna organizacija u Evropi i vi se hvalite kako vladate. Pa, uz pomoć diktature, uz pomoć batinaša, uz pomoć uzurpacije sve medijske, finansijske i sve druge moći u ovoj zemlji naravno da ćete da vladate. 

ANA BRNABIĆ: Hvala. Da li je hteo neko po Poslovniku? Ljudi, pustite, ali zaista nema nikakve potrebe, lepo je da građani čuju. Da li imamo neki Poslovnik? Izvolite, Albijaniću. 

MILOLJUB ALBIJANIĆ: Uvažena predsednice, dame i gospodo narodni poslanici, jasno je meni da ovaj rečnik… 

ANA BRNABIĆ: Koji član, izvinite? 

MILOLJUB ALBIJANIĆ: Član 107. dostojanstvo i član 104. uvredljive reči koje se koriste u Narodnoj skupštini. Jasno je meni da ovakav čovek ne može uvredi i da njegove reči govore više o njemu samom nego o onome što izgovara drugima, ali ja ću vas podsetiti da je on uvredio i profesora kada je predsedavao onom uvodnom Skupštinom kad smo birali predsednicu parlamenta i to ga je uvredio na najgori mogući način, a tada mu niko nije odgovorio. Te neprimerene reči one unose zapravo jezik mržnje, a jezik mržnje unosi nasilje. Vi bi nasiljem da uspostavite nešto. Uopšte ne slušate sebe i ne vidite kako to radite. Treba poslušati način… 

ALEKSANDAR JOVANOVIĆ: Mlađana Dinkića.

MILOLJUB ALBIJANIĆ: Gospodine Jovanoviću, nemojte da mi dobacujete. 

ANA BRNABIĆ: Ja vas molim da ne dobacujete, molim vas. 

MILOLJUB ALBIJANIĆ: Potrebno je pogledati način dijaloga i razgovora predsednica parlamenta započela ovaj svoj mandat. To je valjda za pohvalu, to je valjda način da dođe do nekog kompromisa, do nekih zajedničkih rešenja i vidi se da je veliki broj narodnih poslanika i potpisao predlog zakona. Šta znači učiniti kompromis? Pa, kompromis je učinjen u više navrata u poslednjem periodu. Prvi je da bez obzira na pobedu u gradu Beogradu sa dva poslanika, kako sam razumeo predsednika Republike, više, učinjen je kompromis da se izbori dogode, zatim je učinjen kompromis da se odredi datum koji je najduži mogući datum po zakonu i učinjen je kompromis da se objedine svi izbori. Zdrava Srbija, koju vi pominjete je … 

ANA BRNABIĆ: Molim vas, samo privredite kraju. 

MILOLJUB ALBIJANIĆ: Završavam. Partija koja se zalaže za očuvanje nacionalnih interesa, što ste vi odavno zaboravili. Pa tu valjda treba da se pogleda šta je državno jedinstvo, ko se usmerava prema… 

ANA BRNABIĆ: Hvala vam. Replika, narodni poslanik Milojičić. Izvolite. 

RADOSLAV MILOJIČIĆ: Hvala, uvažena predsednice. Uvaženi građani, poštovani narode, imali ste priliku da vidite ko želi da rukovodi našom zemljom, ko želi da određuje budućnost vas i vaše dece. Ne bih ja tu ništa dodavao, čak bih zamolio kolegu Jovanova da mi naše vreme, vreme naše poslaničke grupe damo njima, da ih narod lepo vidi, da ih lepo upozna. Kažu kod mene u selu „našla se vila gde nije bila“, tako da i prethodni govornik iz ove nesrećne stranke, ne znam da li pripada ovima koji idu ili ovima koji bojkotuju izbore, ali ja ga razumem. Danas obeležavamo kraj tragične koalicije Srbija protiv nasilja, pa je verovatno mladi kolega zbog toga ljut, ali mladost ne opravdava ovakve postupke. Baš ovog kolegu koji je dobio posao od SNS. Ovog kolegu koji je kao kandidat za poslanika u svoj Priboju imao najgori rezultat u toj opštini je na njegovom biračkom mestu, gde živi, gde je rođen, gde mu je porodica i gde ga svi ljudi dobro znaju, znaju ko je, znaju koliko je nevaspitan, a to smo mogli i mi da vidimo ovde. Bio je na listi prijatelj 2016. godine SNS. Tada nije govorio ovo. Ali su ti ljudi u Priboju iz SNS, verovatno iz izvršnog odbora, dovoljno pametni, pa su ga stavili od 40 kandidata na 36. mesto, jer su provalili koliko čovek vredi. I na njegove reči – satrapi, invalidi, talog, mapetovci, koje je govorio za građane Srbije koji su za nas glasali, za sve nas, mi odgovaramo radom, odgovaramo sa osam fabrika napravljenih prošle godine, odgovaramo sa prosečnom platom koja je duplo veća nego u vaše vreme, tri puta, odgovaramo sa 300 miliona evra koje ulažemo u našu vojsku, odgovaramo sa preko 25 milijardi evra deviznih rezervi i sa preko četiri milijardi evra koje Srbija ima na računu i odgovaramo time što pratimo politiku najboljeg državnika u poslednjih 80 godina, a to je Aleksandar Vučić. 

ANA BRNABIĆ: Hvala. Reč ima narodni poslanik Goran Rakić. Izvolite. 

GORAN RAKIĆ: Zahvaljujem. Nažalost, Srbi koji žive na prostoru Kosova i Metohije nemaju taj luksuz da kao vi, gospodine Parandiloviću, pričate svašta. Mi koji živimo dole na prostoru Kosova i Metohije imamo samo dva načina borbe – političku borbu, odnosno institucionalnu borbu ili gerilsku borbu. I ne znam po koji put ovde ne govorite istinu, da ne kažem lažete, čitate neku poslaničku zakletvu. Ja ću još jednom ponoviti, nikada nisam bio poslanik. I to što vi čitate, to je zakletva za poslanike. Ako hoćete već nešto da naučite, da li znate ko je bio prvi poslanik među Srbima sa prostora Kosova i Metohije? Taj poslanik je bio pokojni Oliver Ivanović. Prva poslanica Srpkinja koja je bila u skupštini Kosova, bila je Rada Trajković, od 2001. do 2004. ili 2005. godine, nisam sasvim siguran. I oni vam nisu izdajnici, a sada Srbi koji se bore da ostanu dole, da se kroz institucije bore za svoja prava, nazivate nas svakakvim imenima. Nažalost, predsednice, pre ste spomenuli da se ovde mora govoriti samo istina, ali nažalost, živimo u takvom vremenu gde ako se ta istina ne reklamira, znači, ta istina ne postoji. Vi ste ovde toliko laži izneli i svakoga dana iznosili toliko laži, tako da istina, ukoliko se, moram to poređenje da napravim, ukoliko se ne reklamira kao Koka-kola, ta istina postaje nešto što je zaborav. Tako da, to što smo se mi odlučili da se kroz institucije borimo da opstanemo, jer ja za razliku od vas živim dole i moje kolege koje su sa nama u poslaničkoj klupi živimo dole i naša deca žive dole, nemojte da nas sprečavate da se borimo za svoja prava. Ukoliko možete da nam pomognete, pomozite nam. Evo, ja vas pozivam, ali nemojte da lažete i obmanjujete građane Srbije, obmanjujte poslanike ovde u Skupštini i pričate laži. Hvala. 

ANA BRNABIĆ: Hvala. Ja bih još jednom zamolila narodnog poslanika Jovanovića da ne dobacuje, da ne dobacujete svim ovim narodnim poslanicima koji pričaju. Ja ću biti primorana da vam izreknem opomenu. Reč ima narodni poslanik Vladimir Orlić. 

VLADIMIR ORLIĆ: Hvala. Saglasan sam sa vama, gospođo predsednice, da ovo čoveka da uvredi ne može. Dakle, korisno je kada ljudi vide, ljudi koji prate ovu sednicu, kako to izgleda kada vas ono najgore, ono do srži sirovo i primitivno, pita za dostojanstvo i kada to govori ili to pitanje postavlja drugim ljudima, časnim ljudima. Samo zbog toga sam se javio. Ne zbog toga što je reč o, kako mu reče dojučerašnji lider koalicije, nekome za koga nisu ni znali kako se zove do juče, koji ima, daj Bože, 0,2% nekog rejtinga bilo gde, ali smatra da je pozvan, nakon dva ponašanja kao u drumskoj kafani upravo u ovoj sali, da deli lekcije svima oko sebe, uključujući i one koji su ga politički stvorili i rodili, bez kojih u ovu salu ni video ne bi. To je manje važno. Mnogo je važnije što takav neko će da vas pita za dostojanstvo. Samo da se oko tog pojma razumemo. Dostojanstvo je ono što radi danas i danas, kao i svakog dana prethodnih 12 i više godina, predsednik Srbije Aleksandar Vučić, boreći se pred Ujedinjenim Nacijama za ovu državu, za ovaj narod, za naše interese i ne pita pri tom koga ima na suprotnoj strani. Pitao je malopre ovaj do srži sirov i primitivan čovek za neke ambasadore, za neke strance. Pred svakim od stranaca koji su u ovu zemlju došli, a dolazili su i predstavnici najvećih svetskih sila, predsednik Srbije Aleksandar Vučić u lice je govorio šta je naš stav, šta je naš interes, šta je naša borba i nije imao problem da se za to zauzme ne pitajući ni za rizik, ni za ličnu sudbinu, a da to pitanje postavljaju oni koji su se okupili skupa da govore kako je za njih Kosovo nezavisno, kako Kosovo treba da bude u Savetu Evrope, koji kažu da treba da bude žigosana Srbija baš pred tim Ujedinjenim Nacijama, da treba da nosimo doveka žig kao genocidni narod i nikada nisu smeli, ne reč da kažu, nego da trepnu pred strancima, kojima su ti stranci i ti ambasadori, kada su na vlasti bili, formirali vlade, koji su im govorili - proglasićemo vam nezavisno Kosovo, ali vi da ćutite, nego ćemo da vas pustimo da vam izbori prođu, a ovi klimali glavom i onako pezili i šenili pred njima, govorili – hvala gospodaru, samo šalji faks, samo šalji mejl, a mi ćemo sve kako vi kažete. Znate šta, to je smešno, ali je korisno koliko god nekada bilo teško da se sluša, da ih ljudi vide, da vide ljudi kakve bi želeli stranci da budu na čelu ove zemlje, evo ovakve, da vide ljudi kakve bi želeo Kurti da budu na čelu ove države, evo takve. Zašto? Zato što nam žele dobro. Ne, nego zato što znaju da bi sa njima cela ova zemlja ličila samo na podrum pića. U to bi Srbiju pretvorili i ne bi ostalo od ove zemlje ni kamen na kamenu da takvima padne šaka za jedno poslepodne. Zato će Srbija i njih i ove njihove gazde spolja i njihovog Kurtija da kazni 2. juna, ubedljivije nego ikada. 

ANA BRNABIĆ: Hvala. Da li ste hteli repliku, gospodine Parandiloviću? 

MILOŠ PARANDILOVIĆ: Gospodine Milojičiću, moja politička biografija je vrlo poznata. Svako koga interesuje može da uzme i izgugla, ja sam na nju ponosan, a vi koji se danas posipate pepelom i koji glumite većeg papu od pape, pa daj bre i ti, Milojčiću i Orliću, ostavite, bre, pertle, da možemo da vas nađemo sutra, sačuvajte dostojanstvo malo. Ja znam da si ti aerodinamičan, ali sačuvaj pertle malo. Dostojanstvo moraš da sačuvaš i u najgorim vremenima krize, gospodine Milojičiću, moraš zbog svoje dece, ne zbog sebe. Ti sa svojom karijerom završio u svakom smislu. Ti se posipaš pepelom, uživaš u blatu, plivaš, toplo ti, odlično, ali zbog dece svoje, zbog pokolenja sutra, čoveče Božiji, nemoj se ponižavati toliko. Dostojanstvo, hajde da klecneš malo, ali nemoj baš na kolena da padaš, sačuvaj dostojanstvo malo za ime Boga. 

ANA BRNABIĆ: Zanimljivo je ko govori o dostojanstvu. Reč ima narodni poslanik Radoslav Milojičić, replika. Izvolite. 

RADOSLAV MILOJIČIĆ: Ko šta radi govore građani na izborima, a ja na tim izborima učestvujem od 2008. godine i nikada nisam izgubio, sem 2018. godine kada me je pobedila SNS i pobedili su me tako što su oni imali 47%, a ja 37%, a ne 0,2, a ne najgori rezultat kao vi tamo gde živite i gde vas ljudi znaju. Mene znaju tu gde živim, gde mi živi porodica i gde žive moja deca. Kao što sam ja ponosan na svog oca, svog dedu, svog pradedu i svoje pretke koji me nikada nisu obrukali, tako su i moja deca ponosna na mene, pogotovo i sada što se nalazim ovde gde se nalazim. Ja sam uvek bio transparentan i uvek sa mnom svako zna na čemu se nalazi. Da vas pitam nešto – zar vi mislite da je Aleksandar Vučić glup čovek da uzme u svoje redove bilo koga ko je dok je branio boje druge stranke radio za njega? To bi značilo da bi sutra tako isto izdao i njega, kao što je izdao i svoju prethodnu organizaciju. Gde god sam bio, šta god sam radio, to sam radio čista srca i radio sam one stvari u koje verujem, a verujem da je Aleksandar Vučić jedini i najbolji zaštitnik interesa građana Srbije i te moje dece koju vi, sram vas bilo, pominjete. Ja vašu neću, a da bih napravio razliku između nas sa ove strane i vas. 

ANA BRNABIĆ: Hvala vam. Reč ima narodni poslanik Vladimir Orlić, replika. Izvolite. 

VLADIMIR ORLIĆ: Taman još rečenica i ne treba ništa više. Baš zato što Srbija nema nameru da se pretvori ni u drumsku kafanu ni u podrum pića, od ovih i ovakvih, svih zajedno, 2. juna neće da ostanu ni pertle ni dugmići. 

ANA BRNABIĆ: Hvala vam. Idemo dalje. Reč ima narodni poslanik Slobodan Petrović. Izvolite. 

SLOBODAN PETROVIĆ: Poštovani građani, dame i gospodo narodni poslanici, dolazim iz Vranja, grada iz kog gospoda naprednjaci fiktivno prijavljuju moje sugrađane, a njihove članove na adrese u Beogradu kako bi glasali na ponovljenim beogradskim izborima, s obzirom na to da su oni održani 17. decembra bili pokradeni. Rezolucijom Evropskog parlamenta i izdatim preporukama ODIHR-a decembarska krađa je i međunarodno potvrđena. Sada je na delu još veća junska krađa, jer će se, po svemu sudeći, ponovljeni izbori u Beogradu održati 2. juna. Za ovu tvrdnju izneću vam i dokaze u vidu fiktivno prijavljenih birača iz Vranja. Stefan Kostić, dana 23. februara ove godine, fiktivno je promenio svoje prebivalište i ono je sada na adresi opštine Zemun, ulica Klare Cetkin. Nemanja Bošković i Ivan Nedeljković, istog dana, 23. februara ove godine, fiktivno su promenili svoja prebivališta i oni sada žive u opštini Zemun, ulica Bulevar maršala Tolbuhina u istom stanu… 

ANA BRNABIĆ: Poštovani narodni poslaniče, iznosite lične podatke građana, a to vam je krivično delo. 

SLOBODAN PETROVIĆ: Radoslav Stanković, Saša Jovanović… 

ANA BRNABIĆ: Ne morate makar tačne adrese. 

SLOBODAN PETROVIĆ: Ne iznosim tačne adrese… 

ANA BRNABIĆ: Ako želite da nastavite da vršite krivično delo, vi nastavite, ali ja vas upozoravam. 

SLOBODAN PETROVIĆ: Dopustite mi da završim. 

ANA BRNABIĆ: Izvolite. 

SLOBODAN PETROVIĆ: Radosav Stanković, Saša Jovanović i Miloš Jović, istog dana, 8. marta ove godine, fiktivno su promenili svoja prebivališta i oni su sada prijavljeni na Novom Beogradu u istom stanu, ulica Generala Ždanova. Njihove prethodne i prave adrese su u Vranju u ulicama Pržarska, Šumadijska i selo Stance. Svi pročitani su zaposleni u JP „Vodovod“ Vranje. Svi su članovi SNS. Svi su glasali na izborima u decembru u Vranju i svima je centar svih životnih aktivnosti i dalje u Vranju. Jovana Cvetković, dana 28. februara ove godine, fiktivno je promenila svoje prebivalište i ono je sada na adresi – opština Voždovac, ulica Braće Jerković. Njeno pravo prebivalište je u Vranju, ulica Ćipre Stankovića. Goran Jovanović, Nebojša Ristić, Dejan Cvetković, dana 7. marta ove godine, fiktivno su promenili svoja prebivališta i oni sada žive na istoj adresi na opštini Voždovac u istom stanu u ulici Paunovoj. Za ovo četvoro pročitanih važi isto kao i za prethodno pročitane radnike JP „Vodovod“ Vranje, a s tim što je ovo četvoro pročitanih zaposleno u javnoj ustanovi Turistička organizacija Grada Vranja. Ovih desetoro pročitanih su samo deo od nekoliko stotina fiktivno prijavljenih birača iz Vranja čija ćemo imena objavljivati u narednom periodu. Zamenom teza, a potencirajući pitanje datuma kao glavno, umesto sređivanja biračkog spiska jasno je da vlast nema nameru da odustane od već pripremljene izborne krađe. 

ANA BRNABIĆ: Samo privedite kraju. Isteklo vam je vreme. Samo završite rečenicu. 

SLOBODAN PETROVIĆ: Smatram da je pogrešno davati legitimitet izborima čiji je ishod već unapred izrežiran. Hvala. 

ANA BRNABIĆ: Hvala vam. Reč ima Predrag Marsenić. Izvolite. Izvinite, Poslovnik. Reč ima Goran Nikolić. Izvolite. 

GORAN NIKOLIĆ: Hvala. Poštovana predsednice, dame i gospodo narodni poslanici, pošto i ja dolazim iz Vranja imam moralnu obavezu zbog glasača i građana Pčinjskog okruga i Vranja da odgovorim gospodinu koji je iskoristio i ovu priliku u Narodnoj skupštini da iznese niz, da kažem, neistina, odnosno lažnih optužbi kada su u pitanju poslednji izbori održani 17. decembra. Ono što je interesantno, to je da SNS na svim lokalnim izborima od 2016, 2020, 2022, 2023. godine uvek beleži bolje rezultate i ostvaruje veći procenat i veće poverenje svih građana. Kao dokaz tome zna to gospodin Petrović. Gospodine Petrović, 2023. godini 17. decembra SNS je na lokalnim izborima osvojila 56% poverenje građana Vranja, u apsolutnom iznosu 2.000 glasova više nego na prethodnim izborima. Za razliku od nas, koalicija kojoj pripada dotični Slobodan Petrović je jedva osvojila 4.000 glasova, odnosno šest odborničkih mandata. Srpska napredna stranka je osvojila 38, odnosno 39 odborničkih mandata. Ono što pominje gospodin Petrović da su kao neki građani menjali prebivalište iz Vranja u Beograd, pritom pominje Javno komunalno preduzeće Vodovod, ja bih iskoristio priliku samo da njega pitam kao nekoga ko je bio zaposlen u tom preduzeću - da li i dalje radi tamo? Zašto je najuren iz tog preduzeća? Da li postupio po pravosnažnoj presudi i vratio otet novac u iznosu od oko milion i sto dinara tom javnom komunalnom preduzeću? Na kraju, kao potvrda onoga što je govorio malopre prethodnih iz naše koalicione stranke, gospodin iz Smederevske Palanke. 

ANA BRNABIĆ: Vreme. 

GORAN NIKOLIĆ: Samo još jednu rečenicu. Podsetio bih da je gospodin Petrović svoje prve političke korake napravio upravo u SNS. On je čak bio neko ko je vodio omladinu u SNS, ali kao kadar koji se nije pokazao, koji ne obećava i koji je sklon stvarima kao što sam naveo. Bio je primoran da napusti naše redove i ode tamo gde mu je i mesto. Hvala. 

ANA BRNABIĆ: Hvala vam. Dobili ste reč po povredi Poslovnika. Niste se bavili povredom Poslovnika, tako da ćemo oduzeti vreme. 

SLOBODAN PETROVIĆ: Replika.

ANA BRNABIĆ: Ne može replika pošto je čovek dobio reč po povredi Poslovnika. Pošto se nije bavio povredom Poslovnika, oduzimam vreme od poslaničke grupe. Pošto je dobio tako reč jer ni na koji drugi način ne bi mogao da dobije reč, vi nemate pravo na repliku zato što je bila povreda Poslovnika. Idemo dalje. Narodni poslanik Predrag Marsenić. Izvolite. 

PREDRAG MARSENIĆ: Hvala. Dame i gospodo narodni poslanici, gospođo Brnabić, dugo razmišljam o tome kako se zapad odnosi prema Srbiji svih ovih godina, otprilike onoliko koliko ja živim i moram da primetim da je taj odnos tu uvek bio nekorektan, nefer i možda bih čak rekao i neprijateljski. Vrlo često pomislim da to nema nikakve veze sa tim ko je na vlasti. Svaka vlast je doživela potpuno isti odnos zapada. Takođe, vrlo često pomislim da se vi kao vladajuća većina prema nama odnosite na sličan način. Zbog toga mi je izuzetno krivo. Kada pogledam televizije sa nacionalnim frekvencijama, to su one četiri televizije na koje mi nemamo pristup, evo već dve godine, ne mogu da se otmem utisku da me sve nekako ne podseća na 90-te godine i na izveštavanje SNN i na one odvratne priloge i na one odvratne reči koje smo čuli o našem narodu. Vrlo često takve reči čujemo u vašim medijima o opoziciji. Bez obzira ko je opozicija i kakva je opozicija, uvek je ona, kada ste vi u pitanju najgora na svetu. Meni je žao što je otišla sad gospođa Brnabić. Hteo sam da je pohvalim. Evo mi danas ovde nemamo kordon. Danas zbog toga što se ona, čini mi se, ponašala korektnije nego što smo to mogli da vidimo u proteklom periodu, tačnije u bivšem sazivu, danas imamo normalniju atmosferi i normalnije odnose i normalniju priču u ovom parlamentu i to verovatno pokazuje da kada postoji dobra volja da možemo nešto i da postignemo. Zbog toga ostaje pitanje zašto se nije odgovorilo na naš zahtev 13. marta, pa zatim 20. marta? Zašto se čekalo do 1. marta i zašto se nije pozitivno odgovorilo na naš zahtev 1. i 3. aprila kada je bio praktično poslednji datum kada smo mogli da dođemo do nekog rešenja koje bi bilo fer? Nažalost, nije bilo dobre volje. Sada kažete da imate dobru volju, ali mi se čini da je ona zakasnela. Ako pogledate od 1. aprila do danas, 22. aprila, prošao je 21 dan, a ono što je prihvaćeno načelno i na onome što je prihvaćeno načelno nije rađeno i nije urađeno ništa. Dakle, ne postoji nikakva mogućnost da za ostalih 40 dana ono što je bio naš zahtev, a to su bile prve dve tačke, prva tačka koja se odnosila na sređivanje biračkog spiska, pre svega u Beogradu, ali i u celoj Srbiji, jer ne znam da li znate u Beogradu kada proverite podatke ima 230 hiljada više upisanih birača nego što faktički postoji građana. Dakle, jedina mogućnost da se to dovede u red je bila ta zajednička komisija i za to je bilo potrebno određeno vreme. To vreme mi danas nemamo i to je jedan od osnovnih razloga, jer mi nemamo poverenje da ćete vi prihvatiti bilo šta, ali iskreno prihvatiti bilo šta što je predloženo, a to je nešto što je najmanje moguće u bilo kojoj demokratiji. To su najmanji uslovi za fer i poštene izbore. Mi nismo to dobili. Zašto? Zašto je izostala ta dobra volja? Zašto je ona zakasnila? Opet ponavljam, nemamo dovoljno vremena da sredimo biračke spiskove i zbog toga je ja naša odluka da na ove izbore ne izađemo, a ta odluka se odnosi samo na Beograd i na lokalne izbore u Beogradu i na opštine beogradske, dok smo ostavili mogućnost uz preporuku takođe da se ne izlazi svim našim odborima u Srbiji da izađu na te izbore, naravno uz odgovornost i sve ono što će nositi sa sobom ta odluka. Mislim da je to jedina moguća stvar i mislim da je predlog koji smo mi podneli zajedno sa jednim delom Srbije protiv nasilja zaista izlaz iz krize i nekako apelujem na vas da pokažete dobru volju barem da razmislite o tom predlogu. Taj predlog bi rešio ovu političku krizu jer politička kriza koja je nastala odjednom i nije ona samo od poslednjih izbora. Radio sam u jednom javnom preduzeću pa mogu da vam kažem da je 2020. godine kol centar SNS za Beograd bio u jednom javnom preduzeću beogradskom u ulici Knjeginje Ljubice. Ja sam bio svedok toga. Lično sam to video. Lično sam video i druge stvari, pošto, eto, pukim slučajem stanujem blizu Arene pa sam video i autobuse i ljude koji su došli da glasaju na beogradskim izborima, a na to nisu imali pravo. Dakle, te neregularnosti, ne možete da koristite javno preduzeće i resurs javnog preduzeća, ne možete to da koristite, sve te neregularnosti su dovele do ovoga što imamo danas i ja nekako mislim da ste vi ti koji treba da razmislite i da pokažete dobru volju do kraja, da do rešenja zajedničkog dođemo. Ako ne možemo da dođemo do zajedničkog rešenja, naša odluka je jasna. Naša odluka je da izbore u Beogradu nećemo prihvatiti, jer ne smatramo da su to izbori. Takođe smatramo da je bila strašna greška i poniženje ovog doma što je pozvan ambasador Hil da učestvuje na tim razgovorima. Ponavljam još jednom, borićemo se za bolje uslove, za fer i poštene izbore i ja sam siguran da ćemo se na kraju izboriti. Na ove i ovakve izbore nećemo izaći. Hvala. 

SANDRA BOŽIĆ: Zahvaljujem. Po listi govornika, reč ima Dušan Nikezić. Samo da vas obavestim da imate minut i 50 sekundi. 

DUŠAN NIKEZIĆ: Poštovani građani, slušajući diskusije predstavnika vlasti danas i tokom prethodnog zasedanja, meni zaista nije jasno zašto uporno odbijate da prihvatite minimum zahteva opozicije i ključnih preporuka ODIHR-a i OEBS-a za održavanje iole fer izbora? Ako tvrdite i danas da nije bilo masovne migracije birača, zašto već godinama ne dozvoljavate stručnim ljudima uvid u birački spisak i dalje ga uporno krijete? Ukoliko ste tako uvereni u superiornost vaše argumentacije, zašto ne dozvoljavate da se ni na RTS-u, ni na nacionalnim frekvencijama, čuje drugačije mišljenje ili opozicije ili stručne javnosti? Ako i dalje tvrdite da smo ekonomski tigar, zašto ne dozvolite da se na RTS-u čuju samo zvanični podaci da je javni dug zemlje povećan sa 15,3 na 36,3 milijarde evra, da smo zbog toga bili prinuđeni da se zadužimo kod MMF-a za 2,4 milijarde, da imamo najviše cene goriva u regionu, da je u vreme kada je Ana Brnabić prvi put postala premijerka za hiljadu dinara moglo da se kupi kilo junetine, krompira, kupusa, brašna i još po litar jogurta, ulja i mleka? 

SANDRA BOŽIĆ: Vreme. Gospodine Nikeziću, privedite misao kraju.

DUŠAN NIKEZIĆ: Danas nam za to isto trebaju 2.000 dinara. Hvala. 

SANDRA BOŽIĆ: Zahvaljujem. Reč ima Vojislav Mihailović. Reč ima Filip Tatalović. Izvolite.

FILIP TATALOVIĆ: Dobar dan, dame i gospodo narodni poslanici, predsednica nije tu, ali dobar dan i njoj, poštovani građani i građanke. Pre svega, da pohvalim gospodina Jovanova na izvrsnom poznavanju Statuta Demokratske stranke. Da, potpuno ste u pravu ono što ste rekli, nakon svakih izbora i mi moramo da imamo izbore u stranci. Ali, moram da kažem da nam uopšte ne pomažete ovom enormnom količinom kriza koje proizvodite i stalnim novim i novim izborima, jako vas je teško ispratiti. Ali, to je naš problem, slažem se, to ne treba vas da se tiče. Međutim, ima ovde jedan drugi problem koji treba da se tiče građana Srbije. Čini mi se da smo kroz ovu diskusiju videli da se ovde prave dve paralelne stvarnosti. Jedna stvarnost o kojoj govorimo mi, to je ona u kojoj je na ovim izborima bilo velikih neregularnosti. Druga stvarnost, koju pokušava da nam predstavi SNS, je stvarnost savršene situacije, gde je potpuno nemoguće, govorili smo o nekim autobusima, o nekim automobilima koji nisu mogli da dođu u Beograd i slično, pokušavate da nam objasnite da nikakve prevare, da nikakvih nepoštenih radnji na beogradskim izborima nije bilo. Iz tog razloga, dame i gospodo i svi građani koji ovo gledaju, ja vam predlažem, uzmite mobilni telefon ili računar, ukucajte na Guglu "Arena izbori" i pogledajte snimak koji su napravili članovi RIK-a u Beogradskoj areni, pa onda odlučite, dame i gospodo, građani i građanke Srbije, da li ćete verovati svojim lažljivim očima ili šefu poslaničke grupe Srpske napredne stranke. Ono što je zanimljivo, i posle svih tih prevara, i posle autobusa koji su dovozili birače, i posle toga što smo imali pet televizija sa nacionalnom frekvencijom u službi isključivo jedne partije, SNS nije smeo i mogao da formira vlast u gradu Beogradu. To nije mogao ne samo zato što su uhvaćeni, nego zato što nisu uspeli dovoljno glasova da ukradu. Nisu to uspeli, zato što se građani Beograda danas plaše da se voze autobusima. Tu je član privremenog veća, gospodin Mirković, evo, daću mu i pravo na repliku, da ga obavestim, danas se još jedan autobus zapalio u Beogradu. Građani Beograda danas su svedoci toga da imate sve manje i manje zelenila a sve više i više betona. Svedoci su koruptivnih ugovora. To su oni razlozi zašto niste u stanju da i pored svih mogućih marifetluka, krađa i zloupotreba celog izbornog aparata, vi danas formirate vlast u gradu Beogradu. Evidentno je da se danas nalazimo u jednoj krizi. Ja vas molim da nju prevaziđemo tako što ćete vi usvojiti tri minimalna uslova koja je opozicija postavila pred vas da bi izašla na sledeće izbore. Verujte mi, nije to ništa strašno. Prihvatanje izbornih uslova može samo da vas košta gubitka vlasti u nekim opštinama ili gradovima. Verujte mi, dolazim iz Demokratske stranke, pitao sam kolege, to nije ništa strašno. Kažu da uopšte ne boli. Siđite sa vlasti, može da se desi da bude lekovito - napusti vas gomila preletača, napusti vas gomila ljudi koja se učlanila u vašu stranku samo da bi se učlanila u vlast. Doduše, bojim se da ne bi puno ljudi ostalo u ovim poslaničkim klupama u tom slučaju, ali svejedno, to bi bilo lekovito i za vašu stranku. Iz tog razloga, ja vas molim, prihvatite sve zahteve koje je opozicija stavila pred vas, ispunite minimum izbornih uslova i hajdemo na te izbore. Hvala vam. 

ANA BRNABIĆ: Hvala vam. Reč ima Nenad Mitrović. 

NENAD MITROVIĆ: Poštovani građani Srbije, danas nije srećan dan za Srbiju. Nije bio ni juče, neće biti ni sutra, nažalost, nije bio srećan dan ni 17. decembra, kada su bili izbori u Republici Srbiji. Nama je tada Evropa i ceo svet, nama su oni rekli da smo mi lopovska zemlja, da se mnogo krade i da niste u stanju ni jedne izbore da sprovedete a da ih ne ukradete. Postali ste gori i od ovih žutaća i G-17 koji su prešli kod vas. 

ANA BRNABIĆ: Izvinite, jel mogu samo sekund i vratiću vam vreme? Niko nije rekao da smo lopovska zemlja, pa nemojte ni vi, molim vas, u domu Narodne skupštine. Hvala vam. 

NENAD MITROVIĆ: Hvala i vama. Ja sam vas molio da ne kradete izbore. Postali ste gori i od ovih žutaća koji su prešli kod vas i ovih iz G17. Čak i Goran Vesić hoće da promeni identitet, postalo mu je neprijatno da bude sa vama. počeo je da piše eseje o Beogradu, verovatno hoće da se zove Momo Kapor ili da se zove u najgorem slučaju Džejmson Born. Znam da je vama glavna ideja da usvojite zakon i da paralelno sa tim, uz dizanje dimne zavese, da ne primeti niko da se i dalje kradu izbori, jer ruku na srce, vi ne možete da dobijete izbore slobodne, demokratske izbore, jer nemate podršku građana kada su izbori slobodni. Hteo bih da kažem jednu bolnu istinu za Srbiju, nije Aleksandar Vučić pokrao izbore, nije krao on izbore, nego deo naroda za sitne privilegije u korist SNS i Aleksandra Vučića pokrao je izbore 17. decembra. Čak, po svedočenju jednog visokog funkcionera SNS, i SPS je krao izbore u određenim opštinama u Srbiji. To narodi Japana, Švedske, Engleske, Nemačke, Francuske i mnogih drugih nikada ne bi dozvolili da ih pokradu na izborima. Zato ti narodi i postoje, a nas je sve manje i sve više nestajemo. Ja, kao Nenad Mitrović, poslanik DS ne pripadam tom lopovskom delu naroda koji krade izbore, ja želim da pripadam narodu kome je čast imovina, a Srbija svetinja, a ne plen. Primer – ja ne želim da vam pričam o mitu konja Šarca Kraljevića Marka i Vile Ravijojle, hoću da vam pričam o hrabrom i čestitom jednom srpskom oficiru, kome je u čast Stanislav Binički napravio kompoziciju „Marš na Drinu“. To je pukovnik Milivoje Stojanović Brka, koji je na Bregalnici, na Ceru, na Kolubari zaradio tu kompoziciju i pokazao kako se brani dostojanstvo Srbije. Moj uzor, a i uzor mladim ljudima treba da bude i on, ali i gospodin Ivo Andrić, čija tabla stoji na dva metra od mene, koji je pedesetih godina prošlog veka bio poslanik u ovoj Skupštini, sa još dvadeset književnika, bili su poslanici u ovoj Skupštini. Zbog njega i njemu sličnih, imam obavezu da budem dostajan narodni poslanik. Zato danas kao narodni poslanik molim sve poslanike SNS i poslanike SPS da polože ostavke na članstvo u svojim strankama, kako bi se nekako spasila Srbija od vaših saveznika i vaših tajkuna. Svi vi znate da ovo što radite niti je dobro, a mnoge od vas je i sramota šta rade vaše vođe i vaši partijski drugovi. E, vas što je sramota pozivam da zajedno donesemo zakone da se lopovi pohapse, da se više ne krade, da nema više straha, da mogu deca da imaju kvalitetno obrazovanje, da može da se živi od svog rada, da možemo kvalitetno da se lečimo. Posle toga izbori će biti stvarno praznik demokratije i biće onako kakav je i potok planinski – bistri, brzi i kvalitetni. Hvala. 

ANA BRNABIĆ: Hvala vam. Reč ima narodna poslanica Dragana Rakić. Imate 30 sekundi, izvolite. 

DRAGANA RAKIĆ: Poštovane građanke i građani Srbije, DS zajedno sa svojim partnerima i sa građanima nastavlja borbu za izborne uslove i ta borba će se voditi iz izbornog ciklusa u izborni ciklus. Slobodnih i poštenih izbora će biti tek onda kada ih raspiše neka druga vlast koja bude došla posle ovih, a ova vlast, režim Aleksandra Vučića moraće da bude pobeđen pod lošim izbornim uslovima i mi ćemo to upravo i uraditi. Hvala. 

ANA BRNABIĆ: Hvala vam. Pošto na listama poslaničkih grupa više nema prijavljenih za reč, pre zaključivanja načelnog pretresa pitam – da li žele reč predsednici, odnosno predstavnici poslaničkih grupa ili još neko ko nije iskoristio svoje pravo iz člana 96. Poslovnika? Izvolite, reč ima Zoran Lutovac. 

ZORAN LUTOVAC: Poštovani građani Srbije, uvažene koleginice i kolege, mi smo izašli sa tri zahteva da bismo izašli na izbore, ukoliko bi oni bili bar minimalno slobodni i pošteni. Vi ste rekli u medijima da su ispunjena sva tri, ja moram reći da nisu ispunjena. Prvi je bio mogućnost kontrole biračkog spiska. Ono što smo dobili jeste samo obećanje. Iskreno se nadam da ćemo dobiti ono što je potrebno, ne zbog nas, nego zbog građana, da se zna tačno ko glasa u državi Srbiji, da se omogući ne samo uvid, nego i kontrola i revizija takvog biračkog spiska i da ono što smo predložili, a to je da građani koji su upisani u poslednjih godinu dana ne mogu glasati na novom biračkom mestu, nego da glasaju tamo gde su glasali i pre preseljenja. Birački spisak je jedan od ključnih zahteva i mi ćemo insistirati na tome da se nađe način kako da ta komisija koja bi imala uvid, mogućnost revizije i kontrolu radi svoj posao tako da to bude efektivno i da to bude stvarno nešto što ćete uraditi, a ne o tome samo pričati. Što se tiče medija, mi smo 25. oktobra prošle godine predložili da se članovi REM-a pojedinačno razreše i to je otišlo u proceduru. Mi ćemo, ako je potrebno, ponoviti to, zato što je medijska slika u Srbiji katastrofalna. Mi ćemo podneti ponovo zahtev da se to uradi. Ja sam vrlo svestan toga da su mediji veoma važni za ovu vlast jer, podsetiću vas, na izbornom mestu u opštini u kojoj je glasao Aleksandar Vučić SNS je izgubila izbore. To je zato što ljudi na njegovom biračkom mestu, u njegovoj opštini, znaju ko je on. Isto je bilo i sa Milošem Vučevićem. E pa, zato služe mediji, da građani ne saznaju ko su njihovi kandidati, ko je Aleksandar Vučić i zato mi tražimo, zahtevamo da mediji budu takvi da građani budu informisani, da građani znaju za koga glasaju, a ne da služe tome da prikrivaju za koga se glasa. Podsetiću vas, dakle, da je upravo ono što ste pominjali u poređenju Nemačke i Srbije, mislim da je to neprimereno poređenje, zato što i u Nemačkoj sigurno postoje nepravilnosti i neregularnosti i sigurno je da ODIHR ima neke preporuke. Ali ono što razlikuje Nemačku od Srbije jeste što je ovde postojala sistemska krađa. Dakle, postojao je jedan sistem u kojem institucije koje bi trebalo da otklanjaju nepravilnosti i neregularnosti nisu služile tome, nego su institucije bile deo tog poduhvata da se napravi lažna izborna volja, umesto one stvarne. Da bi izbori bili stvarno slobodni i pošteni, potrebno je, pod broj jedan, da građani znaju koga biraju, a oni to ne mogu da znaju ako imaju zarobljene medije. Zato je taj drugi zahtev koji smo tražili, zahtev koji se tiče ne samo prisustva opozicije u medijima, nego pre svega profesionalizma tih medija, činjenice da oni ne obaveštavaju, ne informišu građane, nego ili prikrivaju neke važne informacije, koje su važne za odlučivanje na izborima, ili ih ne informišu o svim važnim pitanjima. Zato mi tražimo da u tim razgovorima dođemo do ispunjavanja našeg zahteva koji se tiče toga da pre svega javni servis, u skladu sa Ustavom, vrši svoju funkciju, da informiše građane pravovremeno, da ih informiše istinito i da građani znaju šta se dešava. To je ustavna obaveza javnog servisa. Taj javni servis mora ne samo da obezbedi prostor i vreme za opoziciju, ne tražimo mi to samo za opoziciju, mi tražimo da oni informišu građane, da budu u funkciji građana, a ne političke opcije ove ili one. Ono što je takođe važno, mi dok govorimo o popravljanju izbornih uslova, nama u ovo vreme dok mi o tome govorimo na Vidikovac dolaze neki novi ljudi iz Smedereva, prijavljuju se u Beogradu. Ako ne rešimo ti pitanje biračkog spiska i ako ne sprečimo to što se sada upravo dešava, mi nećemo imati slobodne i poštene izbore i mi ćemo morati da pozovemo na otpor takvom ponašanju. Ukoliko se sve ovo bude svelo na to da mi o tome samo pričamo, a da se ništa efektivno ne dešava, mi ćemo tražiti i zahtevati da se to što pre desi, inače ćemo pozvati i kolege i sve građane da se povuku iz izbornog procesa i da dođemo do onog što im pripada, a to su slobodni i pošteni izbori na drugi vaninstitucionalni način. Mi kao DS smo bili spremni na sve da dođemo do tih slobodnih i poštenih izbora i nismo rekli da su pokradeni samo u Beogradu, oni su pokradeni u celoj Srbiji. Bili smo spremni da u pritisku, da u borbi za te zahteve, u borbi za slobodne i poštene izbore, učinimo sve što je potrebno da izvršimo i institucionalni i vaninstitucionalni pritisak. Mi smo bili spremni i da vratimo i mandate, bili smo spremni na to i nismo došli na konstitutivnu sednicu upravo iz simboličnih razloga da ne prisustvujemo kada se konstituiše parlament, koji je zasnovan na izbornoj krađi. Iskreno se nadam da ono što ste obećali, a to je da ćete ispuniti zahteve, da će to u vrlo kratkom vremenskom roku i da se desi. Inače, nećemo hteti ni mi koji smo pristali da idemo na te izbore, nećemo hteti da učestvujemo u svoj toj šaradi. Hvala vam. 

ANA BRNABIĆ: Hvala vam. Narodni poslanik Aleksandar Jovanović. Izvolite. 

ALEKSANDAR JOVANOVIĆ: Da razbijem malo ovu dosadnu atmosferu. Uvek me zanimalo kako se to dogodi da prvi put kreneš sa Vučićem na jutrenje. Bio si 20 godina, recimo evo, Bulatović, njega sam to pitao, jel ti se to Bulatoviću dogodilo preko noći kad si spavao, pa si se probudio, i shvatio da si postao marioneta i rob Aleksandra Vučića? Pitam Jovanova kakav je to proces gospodine Jovanov, otvorite se malo, ispovedajte se i građanima Srbije, kako se to postaje Vučićeva pudlica, pošto volite da koristite ta poređenja sa životinjama. Takođe, evo ovde gospodine Ken, njega bih pitao kako to 35 godina u DS, a sada živeo Aleksandar Vučić? Sledeći put kada se ovde bude pojavila gospođica Milica sa dva lica, Milica Zavetnica, koja vas po drugi put preletanjem drži na vlasti u Beogradu, podsetiću to je bilo onih tamo izbora prethodnih, preleteše troje, četvoro kod vas i vi imaste većinu. A sada otvoreno, ako nije tajna, možete da mi kažete, čega će ona biti ministarka, za preletanje, pretpostavljam. Znači, zanima me stvarno, evo, Bulatoviću, tebe gledam, kad su te to tačno preparirali, preštelovali, ali nije ni čudo, ako pogledamo ko je vaš faraon i vrhovno božanstvo Aleksandar Vučić, pa, njemu su to isto uradili u Ricu. Kad je to bilo Srđane? Znači, ne damo svete srpske zemlje. Ne damo ni pedalj srpskih zemalja, Karlobag, Karlovac, Virovitica, pap, preko noći od Ratka Mladića u EU. Pa, pap, dođe Šreder na dan bombardovanja u prepunu Arenu. Pa, znate šta, vi preparirani, preštelovani, gledam vas, i ne mogu da verujem, da je najgore što postoji u ovoj zemlji okupio ovde. Najgore i vi znate da ste najgori, a to vam ne kažem samo ja, to vam kaže i on. On. Evo, na primer, gospodine Orliću, kako se vi osećate kada vam vaše božanstvo kaže, bez mene ste apsolutna nula? Baš vas briga, vi se smejete idete dalje. Ne odgovoriste mi gospođo Brnabić, koliko to tačno para imate na računu? Koliko je to miliona, desetina miliona evra? Koliko ste to vi bogati? Bilo bi lepo da građani to čuju. Kad dođe sledeći put Siniša Mali ovde, zanima me takođe koliko je to njegovo bogatstvo. Što ne kažete lepo, vi to znate, neko radi ovde za mrvice, a neko za milione, a neko za milijarde. Cena svega toga je nestanak. Nestanak. Vaše bogaćenje je u srazmeri sa nečim što se zove nestanak. Znate, pošto se bavite statistikom, nije tu O Mali, da ga pitamo koliko je to za 12 godina vaše vlasti Srbija ostala s manje stanovnika, i ko se ovde bavi natalitetom. Ko je sada novi ministar za porodicu? Za 12 godina, 700, 800 hiljada manje. Ljudi, džaba vama priča i o letećim taksijima i o BDP-ovima, i o vašoj nacionalnoj velikoj politici patriotizmu, džaba to sve nama svima, kada ćemo mi za 50 godina ostati bez stanovništva. Samo se vi smejte, vama je to smešno. Dakle, Jovanov, kada su ti licne preštelovali, kako to ide, molim te ispovedi se, čoveče, biće ti lakše. Samo se vi smejte, samo se vi smejte. Na stranu sve ovo, čkaćemo vas na Sajmu. Čekaćemo vas u centru Beograda kod Generalštaba, koji ste poklonili vašim američkim pajtosima. Čekaćemo vas u Gornjim Nedeljicama. Čekaćemo vas svuda gde ste se nameračili da satrete ono malo što je ostalo od zemlje. Samo se vi smejte. Vidi Jovanov, da ti kažem, tako kao što te Vučić napunio slavom, sutra ćeš da dođeš kod mene pa da me moliš da postaneš Ekološki ustanak, ali mogu da ti obezbedim smeštaj u Zabeli. Biraj, hoćeš Zabelu, hoćeš Sremsku Mitrovicu, samo izaberite. Ja sada gledam ove druge vaše narodne poslanike, koliko ima vas koji nikada niste progovorili ni reč ovde? Pa, šta vi radite ovde? Što ste ovde uopšte? Šta radite vi ovde? Evo, na primer cela galerija, gledam, nikad reč progovorili nisu. Ko je vas doveo ovde? Zbog čega? Da ćutite, jel? Samo vi ćutite, dobro vam ide. Smejte se, smejte, samo se smejte. Ovo vreme koliko mi je ostalo, 15 sekundi, da pozovem građane Srbije da izađu na izbore i da vam se suprotstavimo na svakom mesto. Eto, toliko. Nastaviću se. Hvala vam. 

ANA BRNABIĆ: Izvinite, poštovani građani i građanke Republike Srbije, izvinite što nisam uspela da sprečim da jedan narodni poslanik od ovog doma napravi kafanu. Daću sve od sebe, trudiću se više u narednim danima. Izvolite, narodni poslanik Dejan Bulatović. Replika. 

DEJAN BULATOVIĆ: Poštovana predsedavajuća, poštovani narodni poslanici, narodne poslanice, poštovani građani Srbije, teško je reći bilo šta na nešto što je moj prethodni kolega govorio u Skupštini, ali ja ću pokušati da vama objasnim, a to je ono što on već nekoliko puta pokušava da nametne temu. Tema je zašto sam ja podržao Aleksandra Vučića i SNS. Pa, jedan od razloga ste upravo vi, vaše ponašanje na odborima, vaše ponašanje u Skupštini, vaša nedoličnost, ne mogu zaista da nađem pravu reč u srpskom jeziku koja bi bila adekvatna. Dakle, zbog vas takvih kao što ste vi opozicija koja je samo opozicija Srbiji i sve ono što radite, radite protiv Srbije i protiv građana Srbije. Nemate „z“ od zeleno, nemate pojma o ekologiji i nije borba za ekologiju samo što pominjete ekologiju, nego šta ste uradili za tu ekologiju. Da li je to ono što niste uspeli da radite, a da gradite one mini hidroelektrane, pa niste bili zadovoljni odgovorom Aleksandra Vučića, pa ste vi sada opozicija. Vi ste jedan od razloga, gospodine Jovanoviću zašto sebe neću da zovem opozicijom i nisam opozicionar i nikada ne bih bio opozicionar na taj način. Ono što vi radite Srbiji, to mogu samo da tolerišu opozicioni lideri i to je u redu, to je njihova stvar, ja to neću da podržim. Ono što treba da znate, građani Srbije, pre samo 15 minuta Marijan Rističević i ja smo sedeli tamo u bifeu i taj čovek… Evo, gledaj mene u lice. Pitao si me da li može Marijan da te upozna sa direktorom „Rubina“. Kaži da li je istina? To je ono što je neverovatno i treba građani Srbije da znaju. Ti ne samo da piješ alkohol, ti piješ krv srpskome narodu. 

ANA BRNABIĆ: Velika molba svima da se vratimo na tačku dnevnog reda. Treba da prođemo sve i u pojedinostima. Pravo na repliku, narodni poslanik Milojičić. Izvolite. 

RADOSLAV MILOJIČIĆ: Hvala, uvažena predsednice. Da podsetim naš uvaženi narod i naše građane da je upravo ova osoba bila član Srpske napredne stranke dok nije saleteo predsednika Vučića da mu pozavršava nekakve poslove, što je, naravno, predsednik odbio. Ne znam ni da li je došao do njega. Kada nije uspeo da on stavlja reke u cevi, da on pravi mini hidroelektrane, onda je ljut otišao zato što nije ispunio svoj interes. Naravno, nismo mogli ovde celog dana da čujemo od njih niti podršku za predsednika koji se danas bori u Njujorku na Generalnoj skupštini UN za naš narod, za našu državu. Nismo mogli da čujemo ni jednom jedinom rečju osudu bilo koje države koja želi da nas pretvori u genocidan narod i da nas osudi za nešto za šta nismo krivi. Njih to ne zanima. Nismo mogli da čujemo da brinu o našim voćarima koji su juče, prekjuče i nakjuče ostali bez svog roda zbog velikog mraza koji ih je zadesio. Mogli smo da čujemo nekakve neistinite optužbe. Moj vam je savet, pravite odbore, pravite mesne odbore, radite „dor to dor“, idite od vrata do vrata, pravite piramidalne sigurne glasove, razgovarajte sa građanima, nemojte 2. juna da vam opet bude kriv neko drugi. Nećete na „Tviteru“ i lažima ovde da ubedite građane da glasaju za vas. Hvala. 

ANA BRNABIĆ: Pravo na repliku, narodni poslanik Aleksandar Jovanović. Izvolite. 

ALEKSANDAR JOVANOVIĆ: Evo sada, Keno, tebe gledam i sve vas, ajde pokažite tu moju člansku kartu. Kad sam ja to bio član Srpske napredne stranke? Ne postoji. Lažeš, Keno! Lažeš kao pas. Nikada nisam hteo da gradim male hidroelektrane. Pokažite gde sam ja to investitor. Nikada u životu… Pre bih se ubio nego da budem član Srpske napredne stranke, to da znate. Gledam te u oči. Što lažeš, bre? Što lažeš? Što lažeš? 

ANA BRNABIĆ: Poštovani narodni poslaniče, ovo nije kafana. Ovo je Narodna skupština. Ovo je srpski parlament. Nemojte da koristite takve reči. 

ALEKSANDAR JOVANOVIĆ: Kakve reči?

ANA BRNABIĆ: Takve – ti, da lažeš i to. To je kafanski rečnik. Molim vas da se ponašate u skladu sa mestom na kome se nalazite. Izvolite reč, samo vas molim da prilagodite rečnik. 

ALEKSANDAR JOVANOVIĆ: Hvala, gospođo Brnabić. Učio sam od najboljih, a to ste vi, kada ste sa istog tog mesta, samo sa pozicije predsednice Vlade… Da li hoćete da kažem šta ste rekli? Da citiram šta ste rekli Miroslavu Aleksiću? Da li mogu? Ili je možda neprimereno za ovaj svet dom? Da li hoćete vi da ponovite šta ste rekli Miroslavu Aleksiću pre nego što meni spočitavate da od ove Skupštine pravim kafanu? Da li hoćete da kažem šta ste rekli ili ćete vi? A ovaj što laže, ajde nađite… Ponavljam još jednom, pre bih se spalio živ na Terazijama nego da budem deo robovske zajednice Aleksandra Vučića. Sram te, bre, bilo, ćelavi! 

ANA BRNABIĆ: Narodni poslaniče Jovanoviću, ja vam izričem opomenu. Dobrano ste je zaslužili od jutros i od jutros tolerišem. Sada ću, u skladu sa članom 109, navesti najmanje pet osnova po kojima ste zaslužili opomenu koju vam izričem. Pod jedan – narodni poslanik koji govori pre nego što je zatražio i dobio reč. To radite čitav dan. Pod dva – ako prekidate govornika u izlaganju ili dobacujete, odnosno ometate govornika. To radite čitav dan. Pod tri – narodni poslanik koji se neposredno obraća drugom narodnom poslaniku. To radite čitav dan. Pod četiri – ako upotrebljava psovke i uvredljive izraze. To radite čitav dan. Pod pet – ako drugim postupcima narušava red na sednici ili postupa protivno odredbama ovog Poslovnika. Izričem vam opomenu. Idemo dalje. Reč ima narodni poslanik Jelena Jerinić. Izvolite. 

JELENA JERINIĆ: Poštovani građani i građanke Srbije, poštovane koleginice i kolege, naš poslanički klub glasaće za ovaj zakon i to ćemo učiniti zato što ovaj zakon, baš kao i ponavljanje beogradskih izbora, predstavlja priznanje SNS-a da je bilo izborne krađe u decembru 2023. godine. Pokrali ste izbore i mesecima pokušavate to da zataškate, između ostalog, tobožnjim ispunjavanjem ODIHR preporuka. Ana Brnabić postala je najveća stručnjakinja za preporuke ODIHR-a, uz specijalizaciju iz ustavnog prava. Mi smo potpuno svesni da ćete vi nastaviti da kradete na izborima zato što izborna krađa nije počela 2023. godine. Nije se tada prvi put dogodila. SNS selio je birače i 2022. godine, a vrlo verovatno i na beogradskim izborima 2018. godine. Radi se o tome da je u decembru 2023. godine ta prevara postala očiglednija, jer je SNS bio svestan da ne može na drugačiji način, čak i uz sve ranije metode, kao što je kupovina glasova, pritisci na birače, bugarski vozovi, funkcionerska kampanja, da prosto ne može da osvoji više glasova od opozicije. Godine 2020. to nisu morali da rade u gradovima i opštinama u kojima je većina opozicije bojkotovala izbore. Zašto mi izlazimo na izbore? Izlazimo zato što ne želimo da prepustimo SNS-u bilo kakav prostor za dalju krađu koju sprovode sa pozicija vlasti. Izlazak na izbore za nas je vid borbe i mi smo se za ovu borbu prijavili. Mi smo to izabrali. Ljudi koji su se okupili u Zeleno-levom frontu čine to da bi smenili ovu vlast i da bi kriminalna elita na vlasti završila tamo gde joj je mesto, u zatvoru. Mi smo ti ljudi koji se ne povlače pred SNS-om, ljudi koji su odlučili da nijedan grad, nijednu opštinu, nijednu mesnu zajednicu ne prepuste SNS-u bez borbe i to važi za sve opštine i gradove u Srbiji. Važi i za sve gradske opštine. Odsecaćemo krak po krak vaše kriminalne hobotnice. Neizlaskom na izbore mi bismo omogućili SNS da čak i ne mora da krade i mogla bi da se pokaže i pred ODIHR-om i pred drugim međunarodnim organizacijama koje će u junu posmatrati lokalne izbore. U decembru smo otkrili izbornu krađu baš zato što smo učestvovali na izborima. Bili smo deo izbornog procesa i nismo stajali po strani. Naši predstavnici u RIK-u bili su u Areni i zabeležili nedozvoljenu migraciju birača iz BiH. Naši posmatrači snimali su dovoženje birača iz drugih gradova i opština iz Srbije na biračka mesta širom Beograda. Naši kontrolori sprečavali su krađu na biračkim mestima koliko god je to bilo moguće. Naš izlazak na izbore 2. juna ne znači potvrdu da su izborni uslovi poboljšani, jer za primenu ODIHR-ovih preporuka potrebno je izmeniti mnoge naše propise i dali smo vrlo konkretne predloge kako da tih rešenja dođemo. To mogu da potvrde i vaši saradnici. Evo još par napomena o ključnim preporukama. Što se tiče biračkog spiska, dali smo konkretne predloge kako to treba da izgleda i koja ovlašćenja treba da postoje. Ako treba možemo i te zakone da napišemo. Dakle, kontrolu biračkog spiska ne mogu da sprovode oni koji su ga nezakonito menjali. Da bi se ta kontrola izvršila neophodno je da u njoj učestvuju i predstavnici političkih partija i predstavnici civilnog društva i to piše u svim verzijama ODIHR izveštaja i na engleskom i na srpskom. Da bi do toga došlo, potrebno je da se usvoji zakonski osnov i nikakve radne grupe, niti pododbori koje sada predlažete za to nisu dovoljni. Predložili smo, takođe, da se promena prebivališta evidentira u biračkom spisku tek nakon 12 meseci, zato što postoje dokazi da ste birače selili mnogo pre decembra 2023. godine i ove izmene Zakona o lokalnim izborima i Zakona o jedinstvenom biračkom spisku sa retroaktivnim dejstvom treba primeniti na izbore 2. juna. Ustav to dozvoljava u članu 197. kada za to postoji opšti interes, a on je u ovom slučaju očigledan. Time biste vrlo jednostavno ispunili deo preporuka ODIHR-a koji apeluje da treba vratiti poverenje građana i građanki u tačnost biračkog spiska. To stoji i u preporuci broj četiri. Što se tiče kupovine birača i pritisaka na birače, cela Srbija zna da kupujete glasove, što novcem, što radnim mestima u administraciji i javnim preduzećima, što ucenjivanjem ljudi za novčanu socijalnu pomoć, a nažalost, i boljim mestom na listi čekanja za onkološke pacijente. O tome je govorila i moja koleginica Natalija Stojmenović na prethodnoj sednici i vi ste isto tako burno reagovali, a nas iskustvo uči da kada god se tako nervirate, kolega Jovanov, to obično znači da smo mi u pravu i da to što govorimo jeste istina. Dakle, cela Srbija zna da to radite, ali premijerka, izvinjavam se, predsednica parlamenta kaže da ne razume šta to znači i kako to da se ispravi. Neko bi pomislio da SNS u stvari kupuje glasove i pritiska birače iz čistog nehata. Što se medija tiče, smenu članova REM-a tražili smo više puta, a poslednji predlog podneli smo ovde u Skupštini u decembru 2022. godine, ali izgleda da se negde izgubio odavde do Trga Nikole Pašića. Mi ćemo ponoviti i taj predlog, a možda ćemo podneti i krivičnu prijavu, kao što smo to učinili protiv svih onih koji su učestvovali u skrivanju narodne inicijative za zabranu iskopavanja litijuma i bora. Kao što sam rekla, kriminalna hobotnica pružila je svoje pipke u sve segmente javne uprave i sve segmente našeg društva. O sistemskoj korupciji i vašim vezama sa organizovanim kriminalom ovde smo govorili više puta, postavljali brojna pitanja na koje odgovore nismo dobili. Biće potrebno mnogo napora da se Srbija od toga oslobodi i to je borba za koju smo se mi prijavili i to ćemo činiti i pre i za vreme i nakon izbora 2. juna. Postupajući na taj način, mi se borimo za svaki glas i pozivamo građane i građanke Srbije da razmisle koliko njihov glas vredi i na koji način mogu najbolje da ga upotrebe. Ovakve kriminalne vlasti, kakva je vlast Srpske napredne stranke, građanima čine ustupke samo onda kada moraju, jer odlazak sa vlasti za njih ne znači samo gubitak radnog mesta ili funkcije, već i ograničenje slobode kretanja. Koliki će ustupci biti zavisi od volje građana i spremnosti da se bore za te uslove. Mi ne želimo da u našem društvu, koje je već duboko podeljeno, pozivamo na oblike borbe koji bi značili konfrontaciju jednih građana sa drugima i zato ih pozivamo da se bore svojim glasom. Jedino oružje za koje vlast nema pravi odgovor jeste masovan izlazak na birališta i sve priče o izbornim uslovima imaju smisla samo ako građani izlaze na birališta, jer ako ne izađu, onda ova vlast i ne mora da krade, imaće dovoljno da zadrži vlast ako opozicioni birači ostanu kod kuće. U redu je da budemo ljuti, u redu je da budemo rezignirani zbog toga što izborni uslovi nisu poboljšani i što zahtevi opozicije u najvećoj meri nisu ispunjeni. Međutim, uvek i po svaku cenu treba da branimo naše glasove, treba da izađemo na birališta, jer je to jedino što ovu vlast plaši i što je tera da pravi greške. Izlazak na izbore nije pristanak na loše izborne uslove. Po toj logici, svako ko ostaje da živi u Srbiji pristaje na vladavinu SNS. Mi na to ne pristajemo. Mi smo izabrali borbu. Zeleno-levi front je to uvek činio i to radimo i sada. Borba traje. 

ANA BRNABIĆ: Hvala. Po Poslovniku, narodni poslanik Marija Zdravković. Izvolite. 

MARIJA ZDRAVKOVIĆ: Ja se javljam po članu 106. Poslovnika. Mislim da je potpuno tačno što ste rekli, jedna jedina stvar, da narod treba da izađe na izbore, da apsolutno svi treba da izađu na izbore i da glasaju i da ne dozvole da nikad neko više ovako na gnusan i perfidan način, kao što ste vi sada zloupotrebili prava onkoloških pacijenata, zloupotrebili njihovo pravo na dostojanstveno lečenje. Biti bolestan je vrlo teško i samo onaj ko je bolestan i njihove porodice znaju kako je to strašno. U ovoj zemlji je mnogo učinjeno poslednjih 10 godina. Ne znam da li znaju naši građani, ali ja ću ih podsetiti da je 2012. godine Srbija u poređenju evropskog indeksa bila zemlja u Evropi sa najnižim stepenom zdravstvene zaštite i to su zvanični podaci evropskih udruženja i ustanova. U međuvremenu je mnogo urađeno za sve pacijente u ovoj zemlji. Ono što želim da vam kažem, mnogo je ružno zloupotrebljavati u ovom skupštinskom domu čast, dostojanstvo i profesionalizam zdravstvenih radnika. Po drugi put se to već čini na jedan vrlo perfidan način i to je nešto što mogu da govore samo oni koji nemaju program, koji nemaju ideju, koji ne znaju kako treba voditi zemlju, u kom pravcu, i kako treba razvijati zdravstvo, jer rezultati u zdravstvu se ne mogu dobiti preko noći, niti se mogu dobiti ovakvim praznim pričama. Zbog toga mislim da svi treba da izađemo na izbore i svi oni koji ovo gledaju i koji će slušati i koji će čitati i apsolutno treba da pokažemo da razumemo koliko je Srbija napredovala za ovih 10 godina i koliko postoji dobar program SNS, Aleksandar Vučić, liste koju zastupamo. Hvala. 

ANA BRNABIĆ: Hvala. Oduzećemo od poslaničke grupe, jer nije bila zaista povreda Poslovnika u tom smislu. Replika, Milenko Jovanov. 

MILENKO JOVANOV: Nisam reagovao burno zato što je rekla istinu, kao što je slavodobitno zaključila, nego zato što mi je otac umro od raka, zato što sam ga šest meseci gledao kako kopni i zato što znam da mu nije bilo ni do čega, a najmanje do toga da ide da glasa vamo ili tamo, za ovu ili onu stranku. Treba da vas je sramota što zloupotrebljavate onkološke pacijente za takve stvari. Stidite se, ako za stid uopšte znate. Nisam reagovao na vaše nabubane pesmice koje ste ovde recitovali - odveli su glasače, prevozili su glasače, uvezli su ovo, oni kradu, mi ćemo suzbiti tu hobotnicu. Vi ćete da suzbijete nešto, vi? Vas se neko plaši? Vas i Viole fon Kramon se plašimo? Živi nismo, bre, od vas. I sad kad ostanete bez finansijera i kad ostanete bez podrške Zelenih, šta ćete onda, pošto će da dožive potpuni debakl, kao što ćete i vi da doživite debakl? I treba da izađete na izbore. Drago mi je da ste izašli na izbore zato što je važno da vas pobedimo tako podle i pokvarene, da pokažemo ljudima da ovakvo zlo ne može da dobije podršku, da ljudi koji zloupotrebljavaju smrt, onkološke pacijente, nikada u Srbiji neće dobiti podršku. Stidite se zvanja koje imate, stidite se toga što deci predajete takvi kakvi ste. 

ANA BRNABIĆ: Hvala vam. Zaključujem načelni pretres o Predlogu zakona. Poslovnik? Izvolite. 

SRĐAN MILIVOJEVIĆ: Poštovani građani Srbije, reklamiram povredu Poslovnika, član 107. koji kaže da je govornik na sednici Narodne skupštine dužan da poštuje dostojanstvo Narodne skupštine. I onda smo videli da imate dva aršina. Videli smo da malo slabije i vi kao gospodin Orlić čujete ovu desnu stranu i ove reči poslanika kojima bonton viri iz unutrašnjeg džepa sakoa, gde su neki u ovoj sali pokvareni, podli, zli, piju krv i to nam kažu ljudi koji su podbuli od narodne krvi, kao krpelji, pa možemo tako da razgovaramo, ali nećemo nigde… 

ANA BRNABIĆ: Kakve to ima veze sa povredom Poslovnika? Kako tačno? Nema nikakve veze sa povredom Poslovnika. Ovo što vi pričate nema nikakve veze sa povredom Poslovnika. Trudim se zaista da budem tolerantna i fleksibilna i da se jednako ponašam prema svima. Dakle, ovo na šta je ukazano jeste povreda dostojanstva ove Skupštine. Zato što ako pričate takve stvari kao tračeve, rekla, kazala o onkološkim bolesnicima, a nikada niko nijednoj nadležnoj instituciji nije dostavio ime, prezime, krivičnu prijavu, onda je to zaista neverovatna zloupotreba, ne samo onkoloških bolesnika, već takođe i neverovatna kritika svih lekara koji rade na listama čekanja i na to nisam reagovala, tako da nastavljamo dalje. Idemo pretres u pojedinostima. Primili ste amandmane koje su na Predlog zakona podneli narodni poslanici. Pošto je Narodna skupština obavila načelni pretres, saglasno članu 157. stav 7. Poslovnika Narodne skupštine, otvaram pretres Predloga zakona u pojedinostima. Na član 1. amandmane, u istovetnom tekstu, podneli su zajedno narodni poslanici dr Miloš Jovanović, Dejan Šulkić, Predrag Marsenić, Zoran Sandić, Zoran Stojanović, Slađana Miletić i Slađana Radisavljević, zajedno, sa ispravkom, narodni poslanici Zdravko Ponoš, Stefan Janjić, Tijana Perić Diligenski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović i Verica Milanović i zajedno narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđo Đorđić. Da li neko želi reč? Reč ima Jelena Milošević. Izvolite. 

JELENA MILOŠEVIĆ: Zahvaljujem. Sve bi ovo imalo smisla da je sada, recimo, 3. mart. Znate da vlast u Beogradu nećete da formirate, to jest da ne možete da formirate, da se izbori ponavljaju, a ne kraj aprila i da beogradski izbori nisu raspisani. Međutim, beogradski izbori su raspisani, a lokalni u preostalim gradovima i opštinama raspisaće se koliko sutra, a mi ovde pričamo o izbornom zakonu. Kao kada počne utakmica, deo tima istrči na teren, a sudija promeni pravila, pa više nije faul kada vam slome i ruke i noge, nego obećava da će biti faul kada vam samo slome noge i to pod uslovom da vidi i onda se čudi zašto druga ekipa nije izašla u paketu. Pokrali ste i ovim izmenama zapravo legalizujete ponovo krađu. Primenu preporuka ODIHR-a više ni ne pominjete, suštinske promene zamenili ste ovim kozmetičkim i čudite se što deo opozicije neće na izbore. Sad ću da vam u ime svog grada kažem kako zapravo izgleda izborni inženjering, a da nije u Nišu. Nakon što je „Istinomer“ objavio bazu, odnosno birački spisak gde su po adresama prijavljeni birači i koliko njih, primetili smo nelogičnosti, ali smo jako dugo pažljivo analizirali i ja ovde imam samo deo zahteva koje smo uputili nadležnim institucijama. Nikoga nismo optuživali dok nismo počeli da dobijamo odgovore koji su najmanju ruku nelogični ili još gore dok nismo naišli na zid ćutanja. Ključna institucija, u ovom slučaju MUP, nas je konstantno pomeralo za 40 dana, dok je tadašnja premijerka govorila da su to dostupni podaci i mi, gospođo Brnabić, nismo uspeli da dopremo do Uprave niške policije i do dana današnje komunikacija sa njim je vrlo štura. Nakon toga smo se obratili zvaničnim dopisom kako bismo zajedno sa policijom i građanima zaštitili izborni integritet i odbranili glasove Nišlija na mogućim izborima. Nije se desilo ni to. Onda ste smenili načelnika niške policije, došao je novi koji je takođe nemušto odgovarao na naše zahteve. Kada pričamo o nelogičnosti, mi smo primetili tri grupe nelogičnosti. Prve su nule, znamo da je to BB. Ono što je problematično, kada smo od objedinjene naplate dobili odgovor, oni neke objekte vode kao poslovne objekte, na njima su prijavljeni birači. Dodatno je problematično što niko živ ni policija ni katastar ne zna koji su ti poslovni objekti na kojima žive birači i ja to imam ovde, ako nekog interesuje. Druga stvar jeste veliki broj birača na malim kvadraturama, recimo, u Mokranjčevoj na 36 kvadrata 92 birača i, treće, ono što ne možemo da dokučimo, jer nemamo uvid u birački spisak jeste da jedna zgrada koja ima tri istovetna ulaza, iste spratnosti i strukture stanova ima drastično različit broj birača. Počele su do nas da dolaze informacije o migracijama. Ponovo smo se obratili policiji. Želeli smo da kažemo, da imamo informacije da iz drugih gradova i opština gde su održani izbori ima migracija ka Nišu i opet smo naišli na zid i onda zahvaljujući vašim kolegama došli smo do gospodina Marka Stošića iz Žitorađe, kandidata za odbornika na Izbornoj listi Aleksandar Vučić – Žitorađa ne sme da stane 17. decembra, koji je, verovali ili ne, sada u niškom biračkom spisku i glasaće u opštini Medijana, na biračkom mestu broj 5. OŠ „Ratko Vukićević“. Sada vam ja, gospođo Brnabić, pitam, to je jedan, koliko Stošića je prijavljeno u Nišu i, dva, kako ćemo tačno sprečiti Stošiće iz Žitorađe, Leskovca, Bele Palanke, Pirota da glasaju na izborima. Onda možemo da pričamo o izborima, jer kada sudbinu Nišlija kreiraju ljudi koji već kroje kapu u svojim opštinama, to nisu izbori, to je pljačka. Hvala. 

ANA BRNABIĆ: Ovo je sve bilo obrazlaganje amandmana „briše se“? 

JELENA MILOŠEVIĆ: Da.

ANA BRNABIĆ: Dobro. Hajde da se igramo toga. Reč ima narodni poslanik Dejan Šulkić. Izvolite. 

DEJAN ŠULKIĆ: Zahvaljujem, predsednice. Dame i gospodo narodni poslanici, uvažene kolege, mi danas, mesec i po dana, nakon konstituisanja Skupštine, umesto da smo izabrali Vladu, kada je neko maločas pitao ko je zadužen, ne znam, za neki resor, ovde su se poslanici smejali, a u stvari smejemo se Skupštini, jer posle mesec i po dana nije birala Vladu. Valjda je to bio, predsednice Skupštine, najpreči posao koji je trebalo da uradi skupštinska većina i vi kao predsednica Skupštine, jer smo u međuvremenu od predsednika Republike čuli da je određen ili poveren mandat gospodinu Vučeviću. Ne znam zašto to niste uradili i dopustili ste da prvi zakon i početak rada ove Skupštine obeleži zakon po hitnom postupku, zakon o izmeni Zakona o lokalnim izborima. Mi predlažemo da se ovaj član briše i to po hitnom postupku i to sada pravdate tobože nekom željom da se nekome izađe u susret, ovde opoziciji, da bi oni mogli lakše da se snađu na izborima i da bi možda mogli da postignu bolji rezultat. Niste dali ni jedan dokaz na svim ovim nastupima koje ste imali u ovom procesu pregovaranja, a koji je prethodio predlogu ovog zakona o izmenama Zakona o lokalnim izborima da je to neka vaša želja. Ja ni jednog trenutka nisam shvatio da ste vi razumeli da je potrebno da se ovo uradi, već ste to predstavljali kao želju, eto, spremnost, mi ćemo to da učinimo, eto, ja sam nova predsednica Skupštine i ja ću dokazati da sam za pregovore i, naravno, tu su neke preporuke i sada je pitanje šta je veći razlog. Bez obzira što se vi upirete i svih ovih meseci, od 17. decembra, da pokažete ili dokažete ili opovrgnete optužbe za neregularnost izbora u mnogo čemu sa dokazima koji su nesporni, ali se slažem sa vama. Te optužbe i ti dokazi koji su pruženi nisu prošli ni ocenu tužilaštva, nisu dobili sudski epilog, pa da bismo danas mogli da razgovaramo o njima, pa da kažemo – da, ovo jeste bila osnovana optužba, ovo nije bila, itd. Dakle, to sada pošto nije prošlo ocenu tužilaštva, niti se tužilaštvo time bavilo, a videli smo kako se i gospođa Dolovac krije od novinara, dakle, od zainteresovane javnosti, ako tako mogu da kažem, i to ni manje, ni više, nego traži zaštitu visokog društva, visoko diplomatsko društva na nekom skupu. Šta je u stvari prethodilo ovom procesu i Predlogu ovog zakona? Prethodile su ostavke 65 predsednika opština ili gradonačelnika nakon što su najavljeni parlamentarni izbori za 17-i ili su već bili raspisani nije to sad toliko ni važno, a vi ste nedavno kada je opozicija zatražila od vas da nađete način da se izbori u svih preostalih 90 ili 100 opština održe istovremeno kad i beogradski, uključujući i gradske opštine Beograda, rekli – pa, kako mi možemo to da isposlujemo? Pa na način kako ste to uradili i u jesen 2023. godine i onda postoji prosto dokaz da ste vi na to uticali, na te ostavke, a dokaz je što je Vlada Republike Srbije, na čijem ste vi čelu bili, imenovala privremene organe i u privremene organe ste stavili ljude, odnosno na čelo privremenih organa ste stavili ljude koji su vodili lokalne samouprave, pa evo vam primer Šapića, Velike Plane i svih dugih lokalnih samouprava. Dakle, zašto ste stavili neposlušne predsednike opština, gradonačelnike koji su vas doveli u nezgodnu poziciju da sada imamo raspolućenu Srbiju kada je u pitanju održavanje lokalnih izbora u Srbiji? Gde to u svetu na koji se ugledate, ili sa kojim sarađujete ili nas terate da se ugledamo, gde to na svetu postoji da se na ovakav način održavaju izbori u lokalnim samoupravama? Dalje, kod promene prebivališta, niz dokaza je ovde izneto, vi to ne prihvatate zato što kažem nema sudski epilog, ali šta će vam veća potvrda kada od najviših državnih funkcionera više puta smo mogli čuti - pa, šta moguće je imati dva prebivališta. Ako je moguće dva, onda je moguće i četiri. Sve što je moguće više od jednog, dakle ne mora da bude samo i dva i to je dokaz, odnosno to je način na koji vi pokušavate da prikrijete te manipulacije. Naravno, da su ti izbori iznuđeni u jesen 2023. godine, odnosno u zimu 2023. godine i da je to bilo u funkciji beogradskih izbora. Niz dokaza je podneto i ti ljudi koje predvodite u Beograd jednog dana će odbiti da se vrate iz Beograda i to je još jedan doprinos pražnjenju Srbije. Koje su posledice ovog procesa? Prvo, pregovori koji su vođeni i ti pregovori su, koliko ja vidim iznuđeni. Predsednica Skupštine i predsednica Vlade istovremeno, to još uvek ne znamo, šta je više, je prihvatila da organizuje pregovore, sigurno ne zato što smatra da to treba i imali smo i takođe i međunarodnu misiju. Međutim, to ne treba da vas iznenađuje, jer ću vas podsetiti da smo međunarodnu misiju imali za prethodne izbore i to na dva koloseka. Jedni pregovori koji su organizovani u Narodnoj skupštini u organizaciji tadašnjeg predsednika Skupštine, gospodina Dačića, a drugu smo imali u Kralja Milana takođe u zgradi Narodne skupštine sa međunarodnim predstavnicima. Ovo što se sada dešava jeste posledica postepenog navikavanja na nedostatak javnosti rada. Do 2012. godine smo se svi borili kao opozicija da se objavi ugovor sa Fijatom. Danas imamo desetine ugovora koji su obavijeni velom tajne i ta to smo se navikli, navikli smo se na postepenu promenu prebivališta u funkciji lokalnih izbora. Šta više je potrebno, koja preporuka je jača od člana 12. Ustava koji kaže da je državna vlast ograničena pravom građana na autonomiju i na lokalnu samoupravu i da pravo građana na autonomiju, pokrajinsku autonomiju i lokalnu samoupravu jedino podleže oceni ustavnosti i zakonitosti. Način na koji vi vodite vašu stranku je vaša stvar, ali način na koji vodite institucije nije samo vaša stvar. Pored ovih preporuka sada pokušavate ovde da nam nametnete malo vi malo deo opozicije tzv. ODIHR dioptriju, da sve to treba da gledamo očima odnosno dioptrijom ODIHR-a i da treba da se rukovodimo samo tim preporukama. Ja mislim da mi zapostavljamo ovde činjenicu da smo po sličnom stanju kršenja konstantnog kršenja zakona i zloupotrebe od strane vlasti. Ovde se govori o ispunjenju dva uslova, a sigurno čak i ovaj zakon koji promenite ni na koji način neće doprineti poboljšanju izbornih uslova i šta je jedini način da iz svega ovoga izađemo? Da vi iznađete način da vratite u stanje koje je bilo pre vas održavanje lokalnih izbora istovremeno. Dakle, ne postoji država na koju se ugledate u kojoj se izbori održavaju na ovakav način. Ovaj moj amandman će imati kratak domet, ali verujte ni ovaj zakon koji usvajate neće mnogo duže trajati. Hvala. 

ANA BRNABIĆ: Hvala vam. Narodni poslanik Verica Milanović ima reč. Izvolite. 

VERICA MILANOVIĆ: Poštovani građani, poslanička grupa Srbija centar – Srce je podnela amandman na Predlog zakona o izmeni i dopunama Zakona o lokalnim izborima na član 1. koji se odnosi na tačku 37. stav 1. i 2. i to u formi – briše se. Briše se iz razloga što predložena promena rokova koja postoji u ovom predlogu za raspisivanje i za održavanje izbora ne da ne poboljšava izborne uslove za izbore koji treba da se održe 2. juna nego po našem mišljenju još više pogoršavaju situaciju i otežavaju lokalnim samoupravama da sprovode izbore koji će biti održani. Naime, da smo ovu Skupštinu, da smo ovaj predlog izmena zakona imali u martu kada je opozicija predlagala upravo spajanje i održavanje zajedničkih beogradskih i lokalnih izbora, u stvari lokalnih onih preostalih 85, koji se nisu u decembru održali, možda čak i na samom početku aprila ovo bi sve imalo smisla. Međutim, razmatranje ovog predloga danas, usvajanje da li danas, da li sutra, objavljivanje, raspisivanje izbora tek za možda dva dana skraćuje maksimalno vreme za sprovođenje izbornih procesa u ovim lokalnim samoupravama. Ako uzmemo u obzir i praznike koji nam predstoje i to ne male praznike, veliki pravoslavni praznici koje naši ljudi poštuju, lokalnim samoupravama gde će biti održani izbori neće preostati ni nepunih 30 dana za izborne radnje. Od tih 30 dana 90% vremena će im otići na tehničko pripremanje i sprovođenje ovih izbora, tako da za kampanju neće imati ništa. Predlagač zakona na samom početku ove rasprave pohvalio se da SNS stranka je prihvatila sve predloge opozicije. Da je sreće da živimo u zemlji u kojoj opozicija uopšte ne bi imala potrebe da podnosi ovakve zahteve, jer zaista šta god vi mislili da priča opozicija, nije normalno da menjate biračke spiskove kako vama odgovara, da prebacujete ljude iz lokalne samouprave jedne u drugu, zavisno kada se održavaju izbori. Nije normalno da u svim tim izborim mahinacijama učestvuju institucije jedne države. Tako da, ništa drugo ovde ne preostaje nego da se ovaj član po našem predlogu briše. Nikakav efekat od predloga ovih izmena nema, nikakve koristi. Čak šta više, samo štete. 

ANA BRNABIĆ: Hvala vam. Narodni poslanik Bogdan Radovanović ima reč. Izvolite. 

BOGDAN RADOVANOVIĆ: Poštovani građani i građanke Srbije, uvažena Požego, želeo bih da kao jedan od nosilaca jedne lokalne izborne liste u Požegi, gde su osim Zeleno-levog fronta, odnosno Inicijative za Požegu kao partijske organizacije i Demokratska stranka je učestvovala sa nama na istoj izbornoj listi i želeo bih da prosto prikažem sa kakvim smo se neuslovima mi susretali u jednoj lokalnoj zajednici, u zapadnoj Srbiji. Uprkos svim tim ne uslovima i uprkos svim izazovima sa kojima se susretali mi smo na tim izborima 17. decembra osvojili 31,5% i na taj način onemogućili SNS da samostalno formira vlast. To je jedan, ali ozbiljan udarac i prvenstveni udarac SNS lokalnoj hobotnici. To prosto moram da napomenem, a sada ću konkretno reći kakvi su to u stvari neuslovi bili. Prva stvar medijska slika i to je nešto o čemu sam pričao u svom prvom obraćanju na konstitutivnoj sednici, kada sam rekao da lokalni mediji nisu omogućili ni jedan jedini sekund prostora opoziciji da predstavi svoju izbornu listu, a onda me je sadašnja predsednica Skupštine, tadašnja kandidatkinja za predsednicu Skupštine opomenula, odnosno replicirala mi i rekla mi kako, pa dobro, to su jel, privatni mediji, pa nema ljutiš, šta je sporno. Ja sam se onda javio da vam repliciram, nažalost čika Stojan u maniru ozbiljnog bahatog naprednjaka mi nije dozvolio da repliciram, ali prosto moram da vam odgovorim sada, ostao sam dužan. U redu, da, to je privatni medij i to su privatni, ali to što je privatni medij koji se uglavnom finansira iz budžeta opštine, gotovo dvotrećinski, ne znači da može da krši zakon. Jel tako? Ja se nadam da se slažete sa tim. Dakle, ni jedan jedini sekund prostora neko nije dobio, dok su prodefilovali svi mogući lokalni implicitni i eksplicitni naprednjaci, kao i ovi viši republički naprednjaci, jel. To je jedna stvar, koja se tiče medijske slike u jednoj provinciji. Imamo mnogo drugih primera sa kojima smo se susretali. Ja ću samo navesti nekoliko tih konkretnih primera nedolične i nedemokratske izborne utakmice odigrane 17. decembra. Dakle, naši članovi Opštinske izborne komisije su tražili pre izbora da predstavnik opozicije bude zadužen, pazite kakav je to zahtev, zaista veoma teško se može ispuniti, jel, dakle, mi smo tražili da predstavnik opozicije bude zadužen da prima prijave za glasanje van kuće, što je SNS odbio. Naravno na to mesto su postavili svog čoveka. Vladajuća stranka je prijavila preko 300 ljudi za glasanje od kuće. Pričam o opštini Požega koja ima manje od 26.000 ljudi, nažalost. Dakle, 300 ljudi je bilo prijavljeno da glasaju od kuće. Mi smo telefonskim putem pozivali, jer prosto svi se manje-više znamo, pozivali smo neke ljude i tom prilikom utvrdili da nisu ni znali da su prijavljeni. Imali smo situacije da je Komisija, gde smo imali svog člana, izlazila na lice mesta i da su zaticali te glasače koji su prijavljeni da glasaju od kuće, zaticali ih u štali ili na polju kako rade. Na jednom biračkom mestu u pitanju je selo Godovik, u 11.00 sati nisu imali spisak za glasanje van biračkog mesta, jer su kako je predsednik biračkog odbora rekao čekali spisak iz stranke. Najkonkretniji primer koji mogu da navedem je taj što je za glasanje van biračkog mesta u Dobrinji prijavljen čovek koji je umro gotovo dva meseca pre tih izbora. Dakle, davana mu je četresnica nekih sedam dana pre 17. decembra. Prema svedočenjima takođe naših saveznih kontrolora, bilo je slučajeva i fiktivne prijave prebivališta, pa su ljudi čak i iz drugih opština, ali verovatno i iz drugih zemalja regiona dolazili da glasaju, a da nisu znali koje je njihovo biračko mesto. Na kraju, još jedan primer, ali ne i najmanje važan. Na dva biračka mesta pronađeno je više listića u kutiji od broja glasača upisanih u izvod. Dakle, na tim mestima su neki glasači zaokruženi, a da se nisu ni potpisali. To su konkretno primeri i uprkos svemu tome, mi smo prosto znali da čime ćemo da se susretnemo i šta nas čeka, ali nismo odustali i svesno smo ušli u to da izađemo na izbore i da se borimo. Sada želim odavde da pozovem i da apelujem da ne bojkotujemo ni beogradske izbore. Hajde da razvlastimo i u Beogradu patrolnog Šapića, hajde da razvlastimo i u Vojvodini, u Novom Sadu, u Kikindi, one jezičke patrolne šape iz Kikinde. Hajde sve njih da razvlastimo. Hajde da pobedimo i u Nišu, hajde da pobedimo u Valjevu, hajde da pobedimo i u Užicu, jer ako se ne borimo, ne možemo pobediti. Hvala. 

ANA BRNABIĆ: Hajde, i ja se pridružujem vašem pozivu. Izvolite, narodni poslanik Slavica Radovanović. 

SLAVICA RADOVANOVIĆ: Hvala predsedavajuća. Koristiću vreme grupe, mi nemamo amandman, ali moram da se javim zato što želim da objasnim i vama prvenstveno i svima ovde prisutnim poslanicima i sa jedne i sa druge strane zašto je važno da zaštitimo policiju i zašto je važno da ne dozvolimo da nam fantomski birači budu na spiskovima i zašto je važno da policija ne učestvuje u jednim takvim nečasnim i sramnim rabotama. Nakon decembarskih izbora, aktuelna tema u javnosti, a i u svim društvenim mrežama je fiktivno prijavljivanje prebivališta radi ostvarivanja biračkog prava, u ovom slučaju, u korist naprednjačke vlasti i njihovog zvaničnog neformalnog lidera Aleksandra Vučića. Vlast je kroz izjave svojih funkcionera više puta ponovila da u tome ne vidi ništa loše, čak ni protivzakonito, kao i obično davajući tumačenja koja su samo delimično istinita i na taj način su obmanjivali građane zarad političkog profiterstva. Istina je da po slovu Ustava i zakona građani mogu u skladu sa svojim potrebama da menjaju svoja prebivališta. Međutim, ono što vlast prećutkuje to je da se moraju ispuniti uslovi i propisi zakonom i to kako oni za sticanje državljanstva, tako i oni koji se odnose na prebivalište. U skladu sa važećim zakonima propisani su uslovi koje je potrebno ispuniti da bi neko stekao državljanstvo, a jedno od takvih je da mora najmanje tri godine da ima prijavljeno prebivalište na teritoriji Republike Srbije. propisi o prebivalištu i boravištu građana uređuju da pravo na prebivalište u Republici Srbiji imaju svi građani Republike Srbije koji stalno žive na teritoriji Republike Srbije. Po ovim propisima prebivalište je mesto, ovo je veoma važno, znači prebivalište je mesto u kome se građanin nastanio, ali zašto? Sa namerom da u njemu stalno živi, odnosno mesto u kome se nalazi centar njegovih životnih aktivnosti, kako profesionalnih, tako ekonomskih, socijalnih i drugih veza koje dokazuje njegovu trajnu povezanost sa mestom u kome se nastanio. U tom smislu, prijava prebivališta pojedinih funkcionera, ali i drugih lica, ne samo iz BiH, nego i sa teritorije Srbije, Republike Srpske i ostalih gradova koji su dolazili u Beograd, koji manje-više i poseduju neke nekretnine, po važećem zakonu njima ne daju pravo da prijave prebivalište, a ne daju im pravo da prijave prebivalište zato što oni tu ne žive, oni tu ne ostvaruju svoje socijalne interakcije. Oni po ovom zakonu mogu samo da prijave boravište. Znači, po našim propisima nije vlasništvo ili drugi pravni osnov nad nekom nekretninom opredeljujući prilikom prijave prebivališta. Tako da je nebrojano puta do sada posebno od decembarskih izbora, uverili smo se da je nadležan MUP nije postupao po zakonu i na taj način je omogućavalo da se prijavljuju ljudi i građani na adrese koje im nisu centar životnih aktivnosti, odnosno nisu tu da borave i nisu tu da ostvaruju neka svoja prava. Na ovaj način MUP direktno utiče na sadržaj biračkog spiska, odnosno direktno je odgovorno za nepravilnosti koje se pojavljuju u biračkom spisku. Praktično, izborna krađa na decembarskim izborima, ali i na predstojećim lokalnim izborima sprovodi se i dalje uz podršku MUP-a. Ono što mi je najvažnije i ono što je najstrašnije u svemu tome je da nikada neće odgovarati ljudi koji su naložili da se ovakve nepravilnosti rade. Odgovaraće oni službenici koji fizički u sistemu vrše promene prebivališta, jer se svojim imenom loguju na sistem i policajci koji vrše provere činjenica na terenu, jer svojim imenom potpisuju izveštaj. Apelujem na sve policijske službenike da ne učestvuju u ovom pravljenju fiktivnih adresa i da ne podržavaju ovaj sistem fantomskih birača, jer će upravo oni biti ti koji će snositi odgovornost i oni će biti ti koji će možda sutra ostati i bez posla, kada budemo došli i kada budemo proveravali ko su ti ljudi koji su omogućili fantomskim biračima da glasaju. Znači, što bi narod rekao – kola će se slomiti na najslabijima, dok će imajući u vidu dosadašnje postupanje tužilaštva u mnogim primerima više instance policije i politike ostati zaštićene i daleko od odgovornosti. Upravo na to režim Aleksandra Vučića i SNS računa. Prividno štiti sve koji rade za stranku, do momenta dok njihovi interesi ne budu ugroženi, a tada će bez pardona činovnike i policajce pustiti niz vodu, samo da odgovornost ne dođe do njih. Teško da se može očekivati da će se do narednih izbora u ovoj godini urediti birački spisak, pa čak i pod uslovom da Ministarstvo unutrašnjih poslova u dobroj meri sarađuje u doslednoj primeni zakona za koje su nadležni, što će biti vrlo teško, budući da je izvor problema i nepravilnosti u biračkom spisku sadržan upravo u nepravilnom i nezakonitom radu ovog ministarstva. Da li se u budućnosti može sprečiti tzv. izborni inženjering, odnosno krađa? Naravno da može. Ali, uslov svih uslova je utvrđivanje odgovornosti svih odgovornih za izbornu krađu, prvo na izborima u decembru 2023. godine, kao i za svake naredne izbore, pod uslovom da do izborne krađe dođe. Pa se ja sada pitam, fantomi rušili Savamalu, niko nije odgovarao, ministar mi i dalje nije odgovorio na pitanje kojeg je policijskog službenika nagradio za Dan policije i unapredio boljim radnim mestom, a sa fantomkama je predvodio ljude koji su rušili Savamalu. Zatim imamo fantomske birače. Ja se zaista pitam – da li ova vlast pravi i fantomsku policiju, da li ova vlast hoće da od policajaca koji pošteno treba da rade svoje posao, po članu 3. Zakona o policiji, služe samo politici, a ne služe građanima? Još jedno veoma važno pitanje koje zaista imam ovde i smatram da treba da razmotri onaj koji bude mandatar, a to je – da li je ministru Gašiću mesto u narednoj Vladi? Moje mišljenje je da ministar Gašić treba da spakuje svoje stvari i da se vrati u Kruševac, jer sve što je do sada uradio, samo je izazvao velike nesreće i samo je svojim pogrešnim potezima doveo do velikog broja, nažalost, žrtava u ovom sistemu. Takođe, ministar Gašić nam je govorio i na konferenciji za novinare i iznosio detalje koji uopšte nisu njegovi, ali zato nema nigde ministra Gašića da nam objasni šta se desilo u Boru. Kako je posle torture koja je dokazana preminuo čovek koji je osumnjičen za ovo jedno od najtežih krivičnih dela koje smo imali i najtragičnijem slučaju? Nije nam objasnio. Slagao je građane. Rekao je da je čovek umro od posledica infarkta, ali rezultati govore drugačije. Ono što hoću da podsetim drage svoje i policajce i građane, a i vas ovde, znate li kada su zadnji put odgovarali policijski službenici, kada su snosili odgovornost za prekoračenje upotrebe sile? Samo onda kada je bio napadnut, navodno napadnut, brat Aleksandra Vučića i brat Siniše Malog. Od onda nikada niko nije odgovarao. Zato ja postavljam pitanje – kakva je ovo policija i dokle ćete više da zloupotrebljavate policiju u vaše prljave političke svrhe? Hvala. 

ANA BRNABIĆ: Vi ste se, poštovana narodna poslanice, javili po amandmanu i zloupotrebili ste govornicu. Ja vas pitam – kakav je govor o amandmanu u vezi sa Ministarstvom unutrašnjih poslova, Bratislavom Gašićem, koji, znam, mislite da ima lošu karmu i da je taličan takođe uz to, što su dva međusobno suprotstavljena pojma, šta da radite? Ali nikakve veze sa amandmanom nema, tako da nije pitanje ovde ko šta zloupotrebljava od njih, već da ste vi zloupotrebili ovu govornicu, ali da ja to tolerišem. Hvala vam mnogo. Idemo dalje. Na član 2. amandmane, u istovetnom tekstu, podneli su zajedno narodni poslanici dr Miloš Jovanović, Dejan Šulkić, Predrag Marsenić, Zoran Sandić, Zoran Stojanović, Slađana Miletić i Slađana Radisavljević, zajedno, sa ispravkom, narodni poslanici Zdravko Ponoš, Stefan Janjić, Tijana Perić Diligenski, Dragan Delić, Slobodan Cvejić, Tatjana Marković Topalović, Slobodan Ilić, Slobodan Petrović, Verica Milanović, zajedno narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Miljuš, Mila Popović, Tatjana Pašić i Đorđo Đorđić. 

SLAVICA RADOVANOVIĆ: Hoću da vam odgovorim. Koristila sam vreme poslaničke grupe.

ANA BRNABIĆ: Možete da govorite o amandmanu. 

SLAVICA RADOVANOVIĆ: Ne, ja sam koristila vreme poslaničke grupe.

ANA BRNABIĆ: Da li želite da govorite o amandmanu? Imate pravo. Vreme grupe o amandmanu. 

SLAVICA RADOVANOVIĆ: Imam pravo o amandmanima, ali koristila sam vreme grupe, to sam rekla kada sam se javila.

ANA BRNABIĆ: Reč ima narodni poslanik Branko Miljuš. Izvolite. 

BRANKO MILJUŠ: Amandman na član broj 2, tražimo da se taj član briše, jer smatram da predložene izmene nisu dobro rešenje i pokušaću sada da vam to objasnim. Svaki dobronameran čovek u Srbiji zna da predlog o kome govorimo i koji je ispred nas služi samo da sakrije decembarsku izbornu krađu i da se napravi alibi za junsku izbornu krađu koju danas spremate. Svaki dobronameran čovek u Srbiji zna da u Srbiji danas ne postoje uslovi za bilo kakve izbore. To se nije desilo slučajno. Ovo je plod dugotrajnog i sistematskog urušavanja demokratije, čije finale smo gledali 17. decembra, i to svojim očima. I nema potrebe da se mi oko toga nešto mnogo razgovaramo, niti objašnjavamo. To zna ceo svet, to između ostalog znate i vi, jer ste priznali da su ti izbori pokradeni, onda kada ste počeli da razgovarate o primeni ODIHR-ovih preporuka i zahteva opozicije. I ti izbori se ne kradu zbog datuma 

ANA BRNABIĆ: Hajde samo da se čujemo, molim vas. Izvolite, izvinite. 

BRANKO MILJUŠ: Hvala vam. I ti izbori se ne kradu na određeni datum. Izbore kradete na bilo koji datum. Kradete ih, recimo, zloupotrebom medija. I ja ću vam pročitati jednu činjenicu, a ona je da je pre izborne kampanje Aleksandar Vučić u 12 meseci imao 300 direktnih obraćanja na televizijama sa nacionalnim frekvencijama, 25 mesečno, u prosečnom trajanju od 35 minuta. U kampanji ta situacija se dodatno pogoršala, pa je opozicija bila zastupljena sa 7% u informativnim emisijama, dok su vladajuće stranke imale 93%. I nemojte se raspravljati sa mnom. Ovo su podaci CRTA-e, sa kojom, koliko znam, razgovarate. O ovim zloupotrebama se piše i razgovara i u Evropskom parlamentu, one su deo rezolucije Evropskog parlamenta, o njima se govori i u preporukama ODIHR-a, govori i Freedom House i Reporteri bez granica. Dakle, ovo su činjenice. Ali ima jedna stvar koja je gora od ove zloupotrebe medija. To je legitimizacija nasilja, koju ste i danas, nažalost, radili. Danas niko u ovom domu ni na koji način nije reagovao na to što smo vas još jednom podsetili da je jedna poslanica Mara Puškaš i Vlada Vrsajkov, lekar i predsednik našeg novosadskog odbora Stranke slobode i pravde, pretučen dok je delio letke. Niko ovde nije pitao ni kako su, niko ovde nije rekao ni „izvini“, niti bilo šta od toga. Na taj način vi legitimizujete nasilje. To nasilje se desilo u trenutku kada su ovi tobožnji razgovori trajali. Kažem – tobožnji, jer oni nikada za vas nisu trebali da proizvedu bolje izborne uslove, nego da vam kupe vreme. Ponuda vaša su zapravo bile šake i cokule na leđima i glavi Mare i Vlade. Jasno je, gospodo, da vi ništa nećete da promenite. Da ste hteli nešto da promenite, prihvatili bi odlaganje izbora za jesen. Nažalost, cenu tog neprihvatanja plaćaće građani Srbije. Plaćaće, baš kao što je plaćaju u Ljuboviji, pa danas umesto dva odeljenja, imamo sedam đaka u srednjoj školi u Ljuboviji. To je tako zato što građani iz Srbije beže ne samo stomakom za hlebom, nego i mozgom za dostojanstvom, koje im vređate kada ih obmanjujete pričom da ćete nešto promeniti, a dok to govorite, ponovo preseljavate birače i krivotvorite birački spisak. Hvala. 

ANA BRNABIĆ: Reč ima Verica Milanović. Izvolite. 

VERICA MILANOVIĆ: Poštovani građani, poslanička grupa "Srbija centar - Srce", podnela je amandman i na tačku 2. Predloga zakona o izmenama Zakona o lokalnim izborima, sa sugestijom da se isti predlog i član brišu. Dodavanjem člana 95a. koordiniranost je definisana u sprovođenju izbora za odbornike skupštine grada i odbornike skupštine gradskih opština, gde se navodi da u takvom slučaju kada se izbori istovremeno odvijaju i za skupštinu grada i za skupštinu gradskih opština, za izbor odbornika, da se sprovode na istom mestu i da se glasanje i realizacija samih izbornih procesa sprovodi od istog organa. Predlog da se ovaj predlog izmene briše predlažemo iz razloga što ovaj predlog nije dovoljno definisan i nije dovoljno preciziran, jer se ovom odredbom, na ovakav način, u neravnopravan položaj stavljaju politički akteri koji, recimo, ne odluče da se istovremeno kandiduju i da učestvuju u izborima za skupštinske odbornike i za odbornike za gradske opštine. Međutim, pored ovog osnovnog razloga koji ističemo za brisanje ovog predloga, mnogo je važniji i sam utisak da se opet igrate i pravite cirkus sa ovim Predlogom zakona, jer pored silnih primedbi na sve one nelegitimnosti i neregularnosti iz decembra na izborni proces, na samu činjenicu da su nam birački spiskovi, odnosno birački spisak od koga ste napravili sami kupus, više se ne zna ko je upisan, ko je ispisan, koliko birača ima u kojoj lokalnoj samoupravi i od svega toga vi ste odlučili da rešavate da se u slučaju istovremenih izbora glasanje vrši na jednom mestu. Pa kad se glasalo na više mesta? Do sada nije. Još jedan utisak je da ovaj Predlog zakona nije za poboljšanje izbornih uslova, nije da poboljša uslove i izlazak na zajedničke i beogradske i lokalne izbore, već je samo jedno obmanjivanje i zamajavanje i građana Srbije i svih političkih aktera u ovoj zemlji. Zahvaljujem. 

ANA BRNABIĆ: Hvala vam. Reč ima narodna poslanica Slađana Radisavljević. Izvolite. 

SLAĐANA RADISAVLJEVIĆ: Dame i gospodo, drage kolege poslanici, poštovana predsednice, prvo bih se obratila mom kolegi Jovanovu. Danas nekoliko puta rekoste da smo svi vaši. Ako smo vaši, a što nas gazite ko tuđe? Milenko, hoću dela, a ne reči. Ja bih najsrećnija bila da smo imali snage da posle decembarskih izbora ne trčimo po stranim ambasadama, ali da ne zovemo ni Ričarda Hila. Dok u našim glavama ne sazri uverenje da svoju kuću moramo sami počistiti, ništa se neće desiti ni još pet puta da zovemo istu ekipu u pomoć. Što se tiče ovog zakona, osnovna intencija je bila, odnosno svi pregovori su bili sa ciljem popravljanja izbornih uslova. Kad se neki zakon donosi, a mi nažalost u ovom sazivu prvi zakon koji donosimo je zakon po hitnom postupku, i kad se neki zakon donosi, on bi trebalo da popravi onaj prethodni. Ja u ovim izmenama ne vidim ništa drugo sem uklapanje u neke vremenske rokove. Znate, zakon treba da traje. Ove izmene i dopune će, nisu ovo poslednji izbori, nadam se, bogu hvala, već za sledeće izbore će ovo što sada menjamo da nam bude prepreka. Šta smo mi uradili na popravljanju izbornih uslova? Sređivanje biračkog spiska je proces, ne traje to jedan dan. Znate, ako hoćemo zaista da ga sredimo i da posle više niko ne pita ima li ili nema nepravilnosti, mi moramo da krenemo od biračkog mesta do biračkog mesta, a to traži vreme, to je procedura. Hoćemo li da sredimo medijski prostor? I to traži vreme, i to je procedura. I da imamo najbolje namere i da zaista želimo u to od sutra da krenemo, mi nemamo vremena. Znači, ovaj član koji se menja, odnosno ubacuje, on je u stvari samo u funkciji člana 1. i da u opštinama odnosno gradovima koji imaju i gradske i izborne za lokalne upodobi stanje, odnosno da sredi te biračke odbore. Cilj nama svima treba da prevaziđemo trenutno, a trenutno je Srbija podeljena, raspolućena. Mislite li da će posle ovako organizovanih izbora nešto da se promeni? Nažalost - ne. Imaćemo još podeljenije društvo, još goru situaciju. Zato pozivam i vas i kolege koji će glasati za izmene ovog zakona, da sednete i da razmislite. Pravo rešenje je - dajte ljudi da sami sredimo svoju kuću. Ali, za to treba vreme, najmanje par meseci. Zaista treba i godinu dana, ali daj ako nešto radimo, da bude pomak, da posle tih izbora imamo bar za nijansu Srbiju koja je složnija, koja nije raspolućena i da niko više ne sumnja da su izbori pokradeni i da će svaki sledeći biti normalni. Valjda nam je to cilj? Zato molim i vas iz vladajuće većine, molim kolege iz opozicije koji su rešili da izađu na ove izbore, na šta imaju pravo, svako od nas može da misli na koji način želi da dođe do cilja, mislim da ovo nije način. Nisam pravni stručnjak, ja sam matematičar, ono što je kolega profesor Martinović predložio, ali dajte i vi svoje pravnike, imate ih. Dajte da zatvorimo profesore prava, ustavnog prava i sve naše lidere, mesec dana, ali da posle toga idemo ka normalnoj Srbiji, jer narod od nas to traži, narod to od nas očekuje. Ovo nije rešenje i ponovo podvlačim, samo će produbiti razlike u Srbiji, još veće rovove ćemo iskopati, gledaćemo se još gore preko nišana i na kraju šta je rezultat? Zato molim razum i molim vas da ozbiljno uzmete u razmatranje mogućnost izmene ustavnog zakona i održavanje izbora negde na jesen, bilo to septembar, oktobar, novembar, ali do kraja godine. Hvala vam. 

ANA BRNABIĆ: Hvala vam. Reč ima narodni poslanik Željko Veselinović. Izvolite. 

ŽELJKO VESELINOVIĆ: Zahvaljujem. Ja neću ovde govoriti, odnosno govoriću po amandmanu i koristiću vreme poslaničke grupe. Neću govoriti o krađi izbora u decembru prošle godine zato što je o tome već dosta rečeno, niti je to moj fah, niti moja struka, a mislim da je ceo svet i cela Evropa video šta se tu u stvari dešavalo. Govoriću o jednoj drugoj stvari koje se mnogi nisu dotakli ovde, a to je pritisak na birače u javnom sektoru i na radnike u javnom sektoru. Davne 1995. godine ja sam počeo da radim u tadašnjoj „Železari Smederevo“, Metalurškom kombinatu Smederevo. Godine 1996. kada je Slobodan Milošević organizovao čuveni kontramiting tadašnji direktor je došao kod mene i u četiri oka me pitao da li želim da idem na taj kontramiting, za to ću dobiti sendvič i dve dnevnice. Ja sam njemu tada odgovorio – biću tamo, ali ću biti sa one druge strane. Rekao mi je – molim te, ćuti i nemoj o ovome da govoriš ništa. Ja to poštujem, nisam govorio dugo godina o tome. Danas se dešava jedna potpuno druga situacija. Ja se ovim poslom bavim 20 godina i bio sam protiv svake vlasti, i protiv Đinđića i pre njega Miloševića i protiv Koštunice i protiv Borisa Tadića i naravno protiv Aleksandra Vučića zato što smatram da su sindikati prirodni protivnici svakog režima. Međutim, ovo što se danas dešava to se nikada nije dešavalo. Nikada do 2012. godine ja nisam imao nikakvu pritužbu bilo koga da ga je neko pritiskao i da ga je neko terao da glasa, da slika listić i da dovodi, pored toga, još kapilarnih glasova. Uzeću samo jedan primer jedne firme, zato što je ta firma dosta velika i zato što to može da bude reper za sve ostale firme u Srbiji. Radi se, recimo, o „Gradskoj čistoći“ u Beogradu. Tamo je direktor izvesni Marko Popadić, inače poverenik SNS za Zvezdaru, a to je onaj stručnjak koji kaže – kiša natapa stabla, a drveta stradaju. E, taj stručnjak je mene tužio barem jedno 10 puta i svaki sudski spor je izgubio. Na njegovu veliku žalost ja sam dokazao da je on tablete u „Gradskoj čistoći“ plaćao 32.000 evra po komadu, pa smo tražili od Aleksandra Šapića da nam objasni kako to tablet košta 32.000 evra po komadu i kako, da li je to nešto povezano sa NASA, sa satelitima, itd. Nažalost, od njega nikada nismo dobili odgovor. Prošle godine taj isti Popadić je zaposlene u „Gradskoj čistoći“ na određeno vreme terao da u radno vreme idu u Opštinski odbor SNS Zvezdara i da tamo rade u kol centru. Meni su se ti ljudi koji su tamo radili javili. Mi smo podneli krivičnu prijavu protiv Popadića, stavili smo i svedoke, stavili smo sve dokaze i on nažalost zbog toga nije odgovarao, iako je zbog kupovine tableta od 32.000 evra trebao da bude odavno u zatvoru. Sa druge strane, taj isti stručnjak radi po sistemu davanja ljudima ugovora, pogotovo sa romskom populacijom, gde u romsku populaciju izuzetno zloupotrebljava – mora svaki radnik koji želi da dobije posao za stalno da donese barem 50 kapilarnih glasova. Onda se po tom sistemu svi ti ljudi koji se nađu na spisku sa svim podacima uznemiravaju svakodnevno ceo izborni proces. Zovu se telefonom, maltretiraju se, dolazi im se na vrata. Svaki put kad anketari dođu na vrata oni kažu – vi ćete glasati za nas, ali znamo da sa vama živi taj i taj, znamo da on radi tu i tu, znamo da su vaši roditelji zaposleni tu i tu, vaša supruga tu i tu i zbog toga ćete vi morati da izađete i da glasate za nas. To je klasična zloupotreba. Ja sam siguran da će jednog dana svi ti ljudi koji su se bavili tim nečasnim radnjama odgovarati. Neka svako glasa kako hoće, neka svako izađe i zaokruži koga hoće, nemojte ljude da ucenjujete radnim mestima, nemojte da pretite njihovim porodicama jer to nije ni časno, ni moralno, ni pošteno, da se tako odnosi prema radnicima. Hvalite se da imamo dva miliona i 300 hiljada zaposlenih u Srbiji, ali ne govorimo o tome koliko je tih ljudi od dva miliona i 300 hiljada zaposleno po ugovoru i koliko njih je dužno i obavezno da pred svake izbore donosi određen broj kapilarnih i sigurnih glasova. To se mora zaustaviti. Ja i ovim putem apelujem na vas da za ove junske izbore prekinete sa tim i da više ne redite te nečasne radnje, kao što sam rekao. Hvala. 

SANDRA BOŽIĆ: Po amandmanu, Đorđe Pavićević. Izvolite. 

ĐORĐE PAVIĆEVIĆ: Hvala. Samo bih nekoliko stvari ovde rekao. Prosto, mi ćemo glasali za ovaj Predlog zakona, ali on nije dovoljan da bi obezbedili ono što se zovu pošteni izbori. Motivisalo me je ovo što je govorio prethodni govornik, a to je da mi nigde, ni u onim odgovorima na preporuke ODIHR-a, niti na drugim mestima, nismo adresirali pitanje pritiska na birače. Pritisak na birače jeste nešto što u stvari održava dobar deo ove naprednjačke hobotnice o kojoj ovde često govorimo. Ne znam zašto ovde neke vređa kada naši poslanici porede vlast SNS sa okupacijom i borbu za izborne uslove sa borbom protiv okupacije. Razlog za to jeste zato što vi zaista i jeste okupirali institucije i sve druge organizacije koje ne bi trebalo da budu pod kontrolom političke stranke. Tako da, onda i na radnim mestima i u udruženjima i u kajakaškim klubovima, studentskim parlamentima vi u stvari kontrolišete ono što se zbiva, birate ljude na mesta i tako utičete na njihova izborna opredeljenja. Prosto, danas ni jedna institucija nije oslobođena toga, ni jedna institucija ne može na miru da radi svoj posao. Recimo, u instituciji na kojoj ja radim postoji Savet fakulteta u kome sede predstavnici Vlade koji nikako nisu kvalifikovani da sede tu i mimo zakona su imenovani tu. Postoje studentske organizacije koje, onda, ne deluju zajedno sa članovima fakulteta, članovima kolektiva, nego zajedno sa predstavnicima Vlade glasaju. Tako da, recimo, imamo situaciju da je čak i rektor Beogradskog univerziteta, što se prvi put dogodilo u istoriji Beogradskog univerziteta, izglasan na Savetu mimo volje Senata univerziteta. To su oni pipci o kojima mi govorimo i to su oni pipci koje u stvari treba odseći i treba razvlastiti partiju da upravlja na mestima na kojima ne bi trebalo da upravlja i da tako obezbeđuje svoju izbornu podršku, a da onda one nepoželjne ljude diskvalifikuje na različite načine. Ja ne bih uzimao svoj primer, ali mogao bih da uzmem nedavni primer u Novom Sadu, recimo, gde možete da upotrebite predsednika studentskog parlamenta kako bi napali jednog nastavnika i to mimo svakog zakonskog osnova i to na osnovu snimka koji je montiran. Čak nikoga to nije dalje interesovalo, niti se o tome govorilo. To je ono zašto je ovde borba potrebna, zašto se treba boriti na svim mestima, na svim frontovima i pokušati da se razvlasti partija tamo gde partiji nije mesto. Nije joj mesto ni u obrazovnom sistemu, a nije joj mesto ni u sportskim klubovima. Nije joj mesto ni u udruženjima ili organizacijama koje se bave ili trebalo bi da se bave nekim profesionalnim aktivnostima i to je razlog zašto ćemo se boriti svuda i na svakom mestu, uključujući i sve vrste izbora koji se organizuju u Srbiji. Hvala. 

ANA BRNABIĆ: Hvala vama. Na član 3. amandmane, u istovetnom tekstu, podneli su zajedno narodni poslanici dr Miloš Jovanović, Dejan Šulkić, Predrag Marsenić, Zoran Sandić, Zoran Stojanović, Slađana Miletić i Slađana Radisavljević, zajedno, sa ispravkom, narodni poslanici Zdravko Ponoš, Stefan Janjić, Tijana Perić Diligenski, Dragan Delić, Slobodan Cvejić, Tatjana Marković – Topalović, Slobodan Ilić, Slobodan Petrović i Verica Milanović i zajedno narodni poslanici Marinika Tepić, Dragan Đilas, Goran Petrović, Peđa Mitrović, Borko Stefanović, Jelena Milošević, Irena Živković, Jelena Spirić, Željko Veselinović, Sonja Pernat, Dušan Nikezić, Dalibor Jekić, Branko Minjuš, Mila Popović, Tatjana Pašić i Đorđo Đorđić. Za reč se javila Mila Popović. Izvolite. 

MILA POPOVIĆ: Zahvaljujem. Dakle, mi smo protiv ove fasadne izmene zakona, koja ima za cilj samo jednu stvar, a to je da obezbedi legalitet novoj krađi izbora u Beogradu, i to izbora koji se ponavljaju upravo zbog toga što su pokradeni u Beogradu. Zato mi nemamo pravo da pristanemo na krađu i da osim legaliteta, damo i legitimitet vlasti kojoj su fotelje i privilegije važnije od izborne volje naroda. Da li treba da poverujemo u to da ćete u ovih pet nedelja, koliko je ostalo do izbora, odustati od svega onoga što radite već više od jedne decenije? Ne, ne možemo da poverujemo u to iz razloga što ste od 17. decembra pokazali da nećete ni u jednom trenutku primeniti nijednu preporuku ODIHR-a, da nećete prestati da radite sa onim što ste radili do sada, a to je ucena na birače, dovoženje fantomskih birača koji ne žive u Beogradu da glasaju ovde u Beogradu, nećete prestati da vršite pritisak na zaposlene u komunalnim javnim preduzećima i to se videlo i sada. Dakle, nastavili ste da zaposlene u javno-komunalnim preduzećima organizujete da rade dor tu dor i da rade kampanju u to u radno vreme, dobijajući novac za to, a plaćaju ih svi građani Beograda. Ne da smo nema vremena da se ispune sve preporuke ODIHR-a do 2. juna, nego kao što sam rekla, nema ni volje. Od 17. decembra niko nije procesuiran, niko nije kažnjen, niko nije sankcionisan, niko nije odgovarao za sve ono što se dešavalo, pa za početak u beogradskoj Areni. Dakle, pokazali smo i dokazali smo šta se sve dešavalo u beogradskoj Areni, da je bila sabirni centar za birače iz Republike Srpske. Podneli smo krivičnu prijavu protiv direktora Arene Gorana Grbovića, koja je odbačena u roku od 24 časa, kažu - nemamo dokaze. Dokaze su iznosili građani, iznosili su posmatrači, iznosili su naši predstavnici u RIK-u. Policija nije reagovala kada su predstavnici RIK-a zvali policiju, kada ih je obezbeđenje iz beogradske Arene isterivalo, oduzimalo im telefone i nije im dozvolilo da uđu u beogradsku Arenu. Mi iz Stranke slobode i pravde podneli smo krivičnu prijavu i protiv ministra unutrašnjih poslova, kao i protiv načelnika upravnih poslova Ministarstva unutrašnjih poslova, zatim i protiv ministra državne uprave i lokalne samouprave, kao i protiv njegovih zamenika, protiv Vladimira Mandića, istaknutog člana SNS i bivšeg rukometaša, koji je samo na svojoj adresi u Kraljevića Marka 9 prijavio 154 fantomska birača. Ništa se do dana današnjeg nije desilo sa tim krivičnim prijavama, niti je iko procesuiran. Poslali smo svim opštinskim upravama i svim policijskim stanicama u Beogradu preko 89 adresa i imena birača koji su upisani, koji ne žive u Beogradu, nikada nismo dobili odgovor ni od jedne institucije, a pisali smo i Povereniku za informacije od javnog značaja. Niko od nadležnih nije reagovao na to što je predsednik opštine Sokolac, glasao na opštini Vrača na beogradskim lokalnim izborima i hvalio se time. Niko od nadležnih nije pozvao gospodina Bjelicu, pa ga je pitao kako je moguće da imate dva prebivališta i da glasate na opštini Vrača. Niko nije pozvao predsednika Skupštine opštine Sokolac, koji je prijavljen kod malopre pomenutog Vladimira Mandića i glasao na Savskom Vencu na lokalnim izborima za Beograd, a oni će 2. juna glasati, očigledno, i na lokalnim izborima za vračarske izbore i za izbore na Savskom Vencu. Direktor beogradske Arene nam nikada nije odgovorio na pitanje kome je izdao halu 17. decembra i koje obezbeđenje je iznajmio. Zato mi u ovoj farsi ne učestvujemo. Reč koju smo dali građanima Srbije i Beograda nas obavezuje. Obavezali smo se da nećemo pristati na krađu, obavezali smo se da nećemo pristati na laži, na fantomske birače, na ucene, pritiske, na pretnje, na prekrajanje narodne volje, na uništavanje našeg Beograda, njegovog duha, istorije i kulture. Obavezali smo se na to da lažni doktori nauka i njihovi saučesnici, neće više otimati novac namenjen prevenciji vršnjačkog nasilja i to u gradu koji je slomljen tragedijama u „Ribnikaru“ i selima oko Mladenovca. Obavezali smo se da nećemo ustuknuti, odustati čak i po cenu lične žrtve. Nama nije važna nijedna fotelja, nije važno nijedno odborničko mesto, ništa nam nije preče od normalnog života u Beogradu i u Srbiji, a jedini način do tog normalnog života dođe, jesu pošteni izbori. To izbori 2. juna nisu. Najgore što građanima možemo da ponudimo jeste da smo prekršili dogovor i da smo pristali na takve uslove. Beograđani će pobediti, i mi ćemo zajedno sa njima učestvovati u ovoj borbi, jer je Beograd uvek bio svetionik slobode. U nas danas gledaju milioni, očekuju našu nepokolebljivost i istrajnost. Milioni gađana Srbije i Beograda mogu biti sigurni da se Stranka slobode i pravde, svog imena ne odriče i da će sloboda i pravda pobediti brže nego što mnogi od vas očekuju. Hvala vam. 

ANA BRNABIĆ: Hvala. Reč ima narodni poslanik Slobodan Petrović. Izvolite. 

SLOBODAN PETROVIĆ: Dame i gospodo narodni poslanici, poslanička grupa Srbija centar – srce podnela je amandman na član 3. predloga ovog zakona iz razloga što smatramo da samo želite da stvorite privid da ćete nešto promeniti. Vi ste izbore koji će se očigledno održati 2. juna već unapred pokrali, kao što ste to učinili 17. decembra prošle godine. I to, gospodo naprednjaci, ne tvrdimo samo mi iz opozicije, i posmatračka misija ODIHR. To, gospodo naprednjaci, tvrdi i vaš stranački kolega, prvi naprednjak juga Srbije i državni sekretar Dragan Stevanović Boske. On je neposredno nakon završetka decembarskih izbora rekao sledeće, citiram, u izjavi za medije – podsećam vas da su stotine ljudi dovedeni u Surdulicu, upisani u birački spisak kako bi popravili rezultat SPS. Neću da vam pričam o novcu koji je angažovan da se kupe glasovi. Videćete za narednih nekoliko dana. Gospodin Stevanović dalje nastavlja – to što se dešavalo u izbornom danu u Surdulici ličilo je na sve samo ne na izborni proces. Dakle, gospodo naprednjaci, i vaši ljudi, vaši istaknuti funkcioneri tvrde ono što sve vreme tvrdi i opozicija i posmatračka misija ODIHR koja je u skladu s tim izdala i preporuke za unapređenje izbornog procesa. I to se na decembarskim izborima nije dešavalo samo u Surdulici. Slična je situacija bila i u Vranju i u Vladičinom Hanu i u Trgovištu. U Trgovištu su državljani Republike Severne Makedonije glasali na lokalnim izborima. Toliko o tome da vi imate u planu i dobru nameru da to što ste radili 17. decembra ispravite na izborima koji će se održati očigledno 2. juna. Hvala. 

ANA BRNABIĆ: Gde sad nađoste Severnu Makedoniju? To još nismo čuli. Reč ima narodni poslanik Zoran Stojanović. Izvolite. 

ZORAN STOJANOVIĆ: Zahvaljujem. Ispred srpske koalicije Nada uložili smo amandman na član 3. Predloga zakona o dopuni i izmeni Zakona o lokalnim izborima. Želim samo da kažem na početku svog govora, vezano za ovaj amandman, da je on kratak i glasi – briše se. Predložili smo da se briše zato što smo i u prethodnim članovima, u članu 1. i u članu 2. pomenutog Predloga zakona o izmeni i dopuni dali predlog da se i ta dva člana brišu. Čitav ovaj zakon i mnogi drugi sistemski zakoni ne bi nam bili na dnevnom redu da mi nismo od njih napravili sredstvo ne za očuvanje i stabilnost Srbije, nego sredstvo za očuvanje i stabilnost svojih političkih stranaka i svojih političkih partija. Danas smo čuli mnogo toga od gotovo svih narodnih poslanika koji su se javili za reč. Mnogo toga je i ponavljano više puta i ja ne bih hteo da ponavljam sve ove anomalije koje nam se dešavaju. Ne mogu da kažem da je to ono što se dešava u zadnjih godinu dana, u zadnjih pet godina. Očigledno je da čitav politički sistem u Srbiji ne funkcioniše kako treba. Ovo je 2024. godina, ovo nije 2012. ili 2008. godina. Ja sam aktivan u politici, uvek u Demokratskoj stranci Srbije, sada u Novoj demokratskoj stranci Srbije. Ja stranku nikad nisam menjao, niti ću, jer smatram da to nije dobro. To je moje lično ubeđenje i uverenje. Drugi ljudi koji su bili u politici su menjali, smatrali su da je to dobro. Ja sad ne bi pričao o tome da je to jedna od glavnih anomalija našeg sistema. Glavna anomalija ovog sistema je što mi krupne stvari maskiramo nekim sitnim stvarima i to nam uvek prođe. O čemu se radi? Sećam se vremena kada je SNS bila u Narodnoj skupštini Republike Srbije, onda je sedište bilo u Kralja Milana, i odjednom postala zvaničan i relevantan činilac na političkoj sceni Srbije a nije se pojavila na izborima 2008. godine. To je nastalo kao uzrok priznavanja mandata jednom, znači priznavanja pripadnost mandata jednom čoveku. I to bi bilo u redu do negde da je mandat čoveku priznat, to je bilo sve naravno u skladu sa Ustavom, na proporcijalni izborni sistem, na većinski, zapravo, ali na proporcijalni, to se nikako ne potire, jer to otvara put nečemu što nema veze ni sa pravom, ni sa istinom, ni sa onim što određena politička opcija svojim glasačima u izbornom ciklusu obeća. Znači, svakome je dozvoljeno da nakon izbora pređe u neku drugu stranku, pa se onda ja pitam ispred Srpske koalicije NADA a zapravo zašto postoje izbori, jer se tim jednim činom prelaska iz stranke u stranku deplasira sama kategorija izbora. Zašto sve ovo pričam? Zbog toga što smatram da je dara prevršila meru. Danas u Srbiji mi više nemamo prostora s obzirom na stanje u kome se čitava zemlja nalazi, s obzirom na probleme sa kojima se suočavamo. Mi nemamo više vremena da se bavimo ovakvim stvarima. Mi jednostavno trebamo da izmenimo čitav izborni sistem i da se ozbiljnije ovim pozabavimo. Meni se čini da kao da nam je cela kuća urušena, a da mi sada pokušavamo zajedno, zbog ovoga ili onoga, da stavimo jednu ciglu ili jedan crep i da kažemo – završili smo posao, idemo na izbore, građani će glasati, građani će svoje biračko pravo trebati da iskoriste, konkretno drugog juna, međutim smatram da to neće rešiti u zemlji Srbiji ništa i da dalje ulazimo u agoniju i u još veće probleme. Znate, nismo mi jedina zemlja kojoj se ovo dešava. Hajde da uzmemo jednu od najvećih zemalja i jedan od najvećih političkih sistema, da uzmemo SAD. Svi oni koji su izučavali politički sistem znaju za sindrom koji se zove salamander ili gušter, a gde je jedan od kongresmena iscrtao biračku jedinicu onako da se pruža kako ima svoje glasače i na kraju je dobio oblik guštera. U političkoj teoriji se to naziva sindrom salamander. Ovde smo čuli i videli i imamo relevantne dokaze da je bilo migracije birača. Znači, vi niste menjali teritoriju, vi ste menjali biračke jedinice ili izborne jedinice, vi ste menjali mesta prebivališta našim građanima na ovaj ili na onaj način. Ja sada ne želim da pričam i da izazivam replike šta sve postoji, iako znam mnoštvo primera. U članu 1, s obzirom da imam vremena da to pomenem, i u članu 2. mi danas menjamo samo datume. Znači, datume ili rokove. Rokovi su u pravu uticaj vremena na pravo. Međutim, ovde će ispasti da je ovo uticaj loše politike na pravo i smatram da za ovaj zakon ne treba glasati. Smatram da na ove izbore ne treba izaći, jer nemamo relevatne, niti možemo relevantnu volju da izgradimo, niti možemo relevantnu poruku građanima da pošaljemo. Građani su izgubili poverenje. Ja u kontaktu sa građanima imam konstantno jedno pitanje – šta će biti, šta će se desiti? Ljudi su zabrinuti, vide šta se dešava, gube poverenje u čitav sistem, dolazi do razočarenja. Mi svoje ljude moramo da budimo na jedan drugi način, da im ulijemo poverenja, a to kreće odavde. Znači, da jednim ozbiljnim normativima postavimo ozbiljne temelje državi. Recimo, imamo biračka mesta, ne znam da li vi znate broj biračkih mesta ispod 100 glasača. Već u nekoliko izbornih ciklusa nam se dešava da su ta biračka mesta otvorena, a zakon koji menjamo predviđa da ne može ispod 100 glasača da bude otvoreno biračko mesto. To je samo jedna od anomalija. Imamo falsifikovanje potpisa. Imamo glasanje na više mesta. Imamo podmićivanje i plaćanje. Meni se desilo da uđem, još 2012. godine, u jedno naselje gde mi baba traži sledovanje. Ja je pitam – baba, kakvo sledovanje. Kaže – sine, sinoć su bili ti i ti, ne želim da kažem ko je, da ne izazivam replike, kaže – oni su mi doneli, rekoh – šta su ti doneli, pogledam paket, pa je tu bilo, šta ja znam – kačketa, majice, šećera, soli itd. Bio bih nepošten kada bih rekao da to radi samo SNS. To je rađeno i ranije, ali SNS ima ozbiljnu odgovornost, jer ima toliku većinu… 

ANA BRNABIĆ: Poštovani narodni poslaniče, samo privedite kraju. Isteklo vam je vreme. 

ZORAN STOJANOVIĆ: Srpska napredna stranka ima već dugo vremena priliku da to sve ispravi. Na tim krilima je i došla na vlast, da će sve to da ispravi, a ništa nije ispravila. Zato pozivam građane da ovu farsu prepoznaju definitivno i da na ove izbore ne izađu. Hvala. 

ANA BRNABIĆ: Hvala vam. Reč ima narodni poslanik Radomir Lazović. Izvolite. 

RADOMIR LAZOVIĆ: Hvala vam, predsedavajuća. Koristiću vreme od ovlašćenog predstavnika. Smatrao sam da bi trebali da se podsetimo malo konteksta u kome se donose ove odluke i zašto se, je li, menja uopšte ovaj zakon. Dakle, posledice loše politike SNS, a molio bih ako možemo da se čujemo samo, ne bi bilo loše da obratite pažnju, pošto su ovo posledice onoga za šta ste vi direktno odgovorni. Tako je, gospodine Tomaševiću, tako je, vama se obraćam kao novopridošlom, da vama, takođe, objasnim u kakvu ste se grupu ljudi vi uputili. Ja bih više voleo da govorimo o tome, nego o izbornim uslovima. Voleo bih da mi živimo u zemlju u kojoj se izbori ne kradu, u kojoj nemamo potrebe da brinemo da li će možda neko ko ne živi u mom gradu moći da u njemu glasa. Nema veze da li je iz drugog grada ili druge države. Vidim da ste se bunili što je kolega rekao da su ljudi iz Severne Makedonije dolazili da glasaju ili iz Republike Srpske. Meni je to nevažno. Meni je važno da ti ljudi ne žive tamo gde glasaju i da nema potrebe da donose odluke o pitanjima lokalnog karaktera, ako ne preživljavaju iste muke koje ljudi koji tamo žive imaju. Voleo bih da govorimo više o ekonomskim nejednakostima. Ovde sam jako puno govorio o tome. Ne znam da li znate da je Srbija zemlja sa jednim od najvećih ekonomskih nejednakosti u Evropi. Znate li šta to znači? To znači da grupa ljudi koji uglavnom pripadaju ovom vašem krugu ima jako mnogo para, ima jako puno sredstava, a najveći deo naroda bori se za egzistenciju. Dakle, mi se nalazimo u takvoj jednoj državi, ja bih voleo da to promenimo, takođe bih voleo da promenimo da od plate može da se živi. Ako najveći broj ljudi nema prosečnu platu, nego ima platu koja je manja od prosečne korpe, a ako oni koji imaju minimalnu zaradu imaju zaradu manju od minimalne korpe, mi smo onda gospodo u problemu i sada zašto je to važno, vidim pita se predsedavajuća? Da li je ovo možda na neki način povezano sa dnevnim redom? Pa, znate kako, jeste predsedavajuća, tako što ste pokrali izbore. Povezano je zato što vas narod ne želi predsedavajuća, narod vidi ovo o čemu ja pričam, narod kaže – dosta bre više, dosta ovih 12 godina. Čoveče, odvedoše nas u potpunu katastrofu, dajte da to menjamo i znate šta narod uradi, narod dođe, narod glasa i kaže – ja neću ovo, ja hoću nešto drugo i šta se onda desi? Dođu vaši ministri Gašić, Martinović i ostali, upišu svoje druge aktiviste, poslušnike u birački spisak i neki drugi narod glasa i onda odjednom može SNS da bude na vlasti. 

ANA BRNABIĆ: Narodni poslaniče, potrošili ste vreme grupe. 

RADOMIR LAZOVIĆ: Nisam, nisam imam 15 minuta, nisam potrošio vreme od grupe nego sam na početku rekao da trošimo ovo drugo vreme. 

ANA BRNABIĆ: Super, hajde. 

RADOMIR LAZOVIĆ: Znam, novi ste naučićete nema veze. Mada dobro vam ide, da se ne sećamo gospodina Orlića, taj je čak spavao na tom mestu, verujte mi i meni je bilo neverovatno, znam i vi se čudite. Čovek je zaspao kao predsedavajući, nego da se vratimo. Dakle, u ovoj našoj naprednoj Srbiji 15.000 ljudi umre od zagađenja vazduha, pijaću vodu samo u Vojvodini 600.000 ljudi nema, Zrenjanin žrtvovali i sada 40% ljudi nema kanalizaciju. Zašto ja to pričam? Zašto je to važno? Zato što ljudi ovo ne žele, ljudi žele da im se ne grade stadioni, nego da im se gradi kanalizacija, ljudi žele da se ulaže u prioritete i ljudi izađu na birališta kažu hajde da ovo menjamo i šta ih tamo dočeka gospodine Tomaševiću? Da li znate šta ih tamo dočeka tamo? Sudija koji u košarci kada je faul ne svira, koji svira tehničku grešku nekome ko nije zaslužio, ne znam, da vam približim tu tematiku samo? Dođe do krađe gospodine Tomaševiću. Nećete verovati do čega dođe. I meni je čudno, ni ja ne želim da živim u takvoj državi, ali živim i to bih da menjam. Hoću drugačiju Srbiju, hoću Srbiju u kojoj se zakoni poštuju, u kojoj kada imate distributivni centar poput Arene, pa pozovete policije, ili kada vam ruše u vašoj ulici kao Savamaloj, pa pozovete policiju, neko dođe da ispita. Možda nije u pravu taj što je zvao, ali policija dođe i šta se desi? Fantomi haraju ovom državom gospodine Tomaševiću. Fantomi. Ali, ovaj zakon ćemo podržati, podržaćemo ga zato što smatramo da bi trebalo unaprediti izborne uslove, zato što tražimo da promenite zakone tako da ODIHR preporuke budu ispunjene, zato što tražimo komisiju za birački spisak, zato što tražimo da RTS radi kako treba i zato što tražimo da ljudi koji promene prebivalište godinu dana ne mogu da glasaju na novom. Znate zašto? Zato što smo vas bre uhvatili u krađi, ljudi. Uhvaćeni ste u krađi. Zemlja iz koje dolazi još jedan novi kolega, gospodin Gujon, jedan novi kolega koji se u isto kolo uhvatio kao i vi što ste ovde, u toj zemlji se poštuju zakoni, a vi ste došli ovde da podržavate ove ovde ljude koji te zakone na najbrutalniji način kradu. Drago mi je što ste se spremili da mi odgovorite, baš me zanima koji odgovor imate. Baš me zanima kakvu to bravuru ćete vi ovde pokazati, da opravdate krađu glasova, da opravdate kršenje zakona. Ono za šta nema opravdanja je ponašanje SPS. Ono za šta nema opravdanja jeste to što ćutite sve vreme dok se krade ovde. Ono za šta nema opravdanja što jedna partija koja se naziva socijalističkom ćuti na to da pola ljudi koji žive u ovoj državi nema za egzistenciju, da nam je obrazovanje tu gde jeste, da nam je prosto socijala tu gde jeste. Vas gledam gospodine Ružiću i očekujem odgovore od vas. Očekujem da se ovde pokrene debata da ćemo moći da čujemo koja su vaša opravdanja. Kradu vam ovde izbore, vi ste jedna od najvećih žrtava. Dobili ste pola glasova u odnosu na šta ste ranije imali, kako? Imate li vi nešto da kažete o ovome? Ceo svet je video krađu. Ne bude li se to promenilo, naše društvo će produbiti krizu u kojoj se nalazi veoma dugo. Ovde je svašta moguće ne bude li se to promenilo. Ovde su pružene neke šanse nekim ljudima, ovoj vlasti nepotrebno bez ikakvog kredita. Ne budete i promenili ovo što vam govorimo sada, očekuje nas produbljivanje krize, očekuju nas nesagledive posledice. Nadam se da će biti pameti u ovoj državi da se ne kradu više izbori, da se donesu zakoni tako da se to ne dešava više. Ali, šta je posledice svega toga? Mnogo smo ovde pričali o zakonima koji su vezani za izborno pravo. Znate, gospođo predsedavajuća, kada sam prethodni put govorio o inflaciji ovde, kada sam vas suočio sa činjenicom da nam 15.000 ljudi premine od zagađenja vazduha, kada sam pitao vašu ministarku Irenu Vujović o tome kako to da desetine hiljada divljih deponija imamo u Srbiji, a vi novac za zaštitu životne sredine dajete bogatima da kupe skupe automobile i da oni predstavljaju kao rešenje za zagađenje. Jel se sećate šta ste mi tada odgovorili? Ja se sećam. Meni je bilo važno, zato što ste vi neka premijerka tada bili. Odgovorili ste mi da mi stranci pišu govore, odgovorili ste mi između ostalog i pogrdnim rečima i nama svima iz opozicije. Zašto se toga sećam? Zato što bih voleo, ovde sam ušao sa najboljom verom kao novi poslanik, kao neko kome je stalo do ove Srbije, da se ovde razgovara o problemima, da se razgovara o rešenjima, ali razumem zašto vi to ne radite. To mi je potpuno jasno, ali bih voleo da građanima prenesem zašto ne govorite o rešavanju problema. Zato što odgovore nemate. Zato što je vama odgovor napadi, zato što je vama odgovor nasilje, zato što je vama odgovor da nekoga optužujete da radi nešto nečasno, umesto da građanima date odgovor na ono što su pitanja koje ljudi postavljaju. Hteo bih još nešto da vam kažem. Što se tiče mene i moje organizacije, a znam da se ne slažem u tome baš sa svim ljudima iz opozicije, pokradeni izbori, namešteni izbori, izbori pod ovim ili onim uslovima, ne zanima nas. Gde god, kada god, u bilo kojoj situaciji goloruki, bosi, kakvi god hoćete, svuda ćemo vam se i uvek suprotstaviti. Bićemo brana vašoj otimačini, bićemo brana bezakonju, bićemo brana svemu onome što ste radili u ovoj državi toliko dugo da ste od nje napravili zemlju sa najvećim nejednakostima i zemlju u kojoj 15.000 ljudi umre od zagađenja vazduha. Nema šanse da ćemo uzmicati pred vama. Nema šanse da ćemo vam i jedan grad, i jednu mesnu zajednicu, ulicu, bilo šta prepustiti bez borbe. Nema šanse da ćemo se pred vama povlačiti. Toj kriminalnoj hobotnici koju ste stvorili od ove države ćemo stati na kraj. Završiće oni koji treba u zatvori, oni koji treba na sudu. Srbija je zrela za promene i mi smo spremni da te promene sprovedemo. Hvala. 

ANA BRNABIĆ: Sloboda na barikadama. Replika, narodni poslanik Dejan Tomašević. Izvolite. 

DEJAN TOMAŠEVIĆ: Uvažena predsednice, poštovane kolege, gospodine Lazović, imam samo jedno pitanje za vas. Da li je vama dobro? Za razliku od vas koji ćete verovatno, kao i veliku većinu današnjeg dana provesti van ove Skupštinske sale, ja sam ceo dan ovde, sa onom kratkom pauzom za ručak, jednim odlaskom u toalet. Trudim se da učim zaista od najboljih, a vi to niste nažalost. Hvala. 

ANA BRNABIĆ: Izvolite gospodine Lazoviću. Replika. 

RADOMIR LAZOVIĆ: Gospodine Tomaševiću, evo vam prilike da replicirate. Ja sam jedan od najaktivnijih poslanika u prethodnom sazivu. Verovatno sam govorio najviše, verovatno sam govorio duže i od Milenka Jovanova. Trebalo bi to da znate kada već ulazite u ovu arenu u kojoj bi trebalo da razgovaramo argumentima, u kojoj bi trebalo da se nadmećemo idejama i rešenjima. Takav jedan nizak pokušaj koji ste probali da izvedete ovde, znate šta to meni govori? Meni to govori da odgovore nemate, ali nemojte da brinete, nalazite se u društvu istih takvih, istih kao što ste vi, ti koji pokušavaju da napadima na druge ljude opravdaju svoje nepostojanje ideja, rešenja, mogućnosti za građane Srbije. Uhvatili ste se u kolo sa najgorima koje ovo društvo ima da ponudi. Ovi ljudi nisu društvo u kome treba da se nalazi neko ko je sportski šampion. To je jedna tužna situacija u kojoj ste se ne samo vi, ja prepoznajem taj patern, da tako kažemo, prepoznajem, verovatno nemate dovoljno informacija, ako bih hteo da budem nekako dobronameran prema vama, rekao bih – verovatno nemate dovoljno informacija, jer da imate, čime biste vi opravdali ove stvari koje iznosim? Šta je vaš odgovor, gospodine Tomaševiću, na situaciju da je Srbija među zemljama sa najvećom ekonomskom nejednakosti? Kako biste vi to rešili? Recite mi. Kako biste rešili situaciju od 15.000 ljudi koji su preminuli od zagađenja vazduha? Dve samo stvari sam vam rekao, dve samo stvari, da ne idemo dalje o tome. Recite nam, kako biste rešili probleme u kojima se ljudi svakodnevno nalaze? Nemojte da napadate. Nemojte lično da napadate stvari. Mene je ovde gospodin Jovanov napao zbog toga što koristim pumpicu za astmu. Shvatate li me o čemu pričam? Dajte vi rešenja. Pa, uhvatili ste se sa najgorima koje može ovo društvo da ponudi, ali niste jedini, ima i taj gradonačelnik Beograda, znači, najgori načelnik Beograda koji postoji u istoriji Beograda je takođe u vašoj partiji. Tako da, standardi su niski. Hajde probajte da se uzdignete iznad tih standarda. Hvala. 

ANA BRNABIĆ: Hvala vam. Privedite kraju. Isteklo vam je vreme. Hvala. Narodni poslanik Arno Gujon. Izvolite. 

ARNO GUJON: Predsedavajuća, drage kolege i koleginice poslanici, pošto me prozivaju stalno na osnovu mog porekla, iako vi gospodine Lazoviću dolazite iz takozvane građanske stranke, ja ću da vam odgovorim i takođe vašoj koleginici koja me je pitala u hodniku malopre da li sam ja, slušajte dobro, francuska pudlica. Pa vidite, ja nisam francuska pudlica, ja sam galski petao i ovde zajedno sa srpskim orlovima branimo Srbiju. Od koga? Evo, od ljudi poput vas. I pošto vi idealizujete Zapad, koji ne poznajete očigledno, iako boravite pogotovo u Bundestagu, u Nemačkoj, u Strazburu, u Francuskoj, pitali ste me – da li se u mojoj državi u kojoj sam se rodio poštuju zakoni? Pa vi bi trebalo da znate taj odgovor. Nisu se poštovali zakoni 1999. godine, kada država u kojoj sam se rodio nije poštovala Savet bezbednosti Ujedinjenih nacija i bombardovala ovu zemlju, kad ta ista država nije poštovala francuski parlament, koji treba da glasa za dolazak i odlazak u rat, i zato se govori o intervenciji. Vidim i primetio sam da je to termin koji i vi koristite, NATO intervencija. Ne, to je bio rat i to je bila agresija. Kad govorite već o Zapadu, ja ne poznajem nijednu zemlju na Zapadu gde opozicija ima dve TV stanice, pet nedeljnika, tri tabloida. To ne postoji nigde. Ali znate šta postoji na Zapadu, evo, u toj Francuskoj? Ta demonizovana opozicija sada vodi u svim anketama i dobiće, prema svemu sudeći, preko 30% na narednim izborima, dok vaše zelene stranke, prijateljske i bratske, dobiće ispod 5%, iako imaju ogromnu podršku, kao i vi ovde, nevladinog sektora i mnogih drugih medija. Vidite, kvalitet se ne meri na osnovu toga da li idete često u medije, nego da li se vaš narod slaže sa vašim predlozima. Očigledno se srpski narod ne slaže sa vama. I završiću sa još jednom porukom. Da, u pravu ste, ja nemam ni kap srpske krvi u sebi, ali vidite, Srbija teče mojim venama. I zato svugde, ne samo ovde, nego i u inostranstvu, i u Francuskoj, i u Nemačkoj i u drugim zemljama, ja branim ovu zemlju, ja branim ovaj narod, zato što u to verujem i hvala svima koji su to prepoznali. Živela Srbija! 

ANA BRNABIĆ: Hvala vam, narodni poslaniče. Gospodine Lazoviću, jel bi hteli repliku ili bolje ne? 

RADOMIR LAZOVIĆ: I koristiću i vreme preostalo od ovlašćenog predstavnika, za slučaj da zafali. 

ANA BRNABIĆ: Samo ne može zajedno sa ovim. 

RADOMIR LAZOVIĆ: Nema problema. Vi odlučite, verujem da ćete barem to uspeti nekako da organizujete. Dakle, lepe reči smo čuli ovde, teče neka krv venama nekim, neko se ovde hvali time, nacionalizmom, neko patriotizmom, neko nekim, eto, stečenim idejama, ali znate šta, za mene je najveći patriotizam kada se te deponije što sam ih pominjao reše, kada ih nema. Recimo, što se onda ta stranka kojoj ste se pridružili tako ne bavi time, evo, 12 godina je ovde na čelu ove države? Hteo bih da pomenem nešto i o tom bombardovanju koje ste rekli. Teško da ste vi moje izjave i čitali i da znate da li ja govorim „intervencija“ ili „agresija“. O tome se obavestite, malo se podučite, ovde imate službe, pa nek vas poduče. Ali nema veze šta ja radim u ovom slučaju, ja sam samo jedan narodni poslanik. Šta radi naš predsednik u trenutku bombardovanja je pitanje, neko ko je na najvišim državnim funkcijama, ljudi. Šta radi taj čovek? Da li je on na frontu? Da li je on na liniji? Ne, on bira, znate šta bira? Bira zavese za svoj novi stan, koji je dobio za vreme tog bombardovanja. Tako da, ljudi, nemojte, molim vas, da nam vi pričate o patriotizmu. Patriotizam se, bre, meri, jeste li privatizovali reku, jeste li posekli šumu, jeste li oteli od onoga ko nema, to je patriotizam. Ako ste to radili, kao što ova grupa jeste, kakve ste vi onda patriote? Kakve ste patriote onda? Ja bih rekao – loše i nikakve. Ja bih rekao da vi vaš patriotizam merite novcem. Da li ste možda u posebnoj nekoj situaciji da možete nekim poreskim olakšicama, poslovima koje radite, možda doći do neke zarade koja možda ne bi trebalo da bude u džepovima u kojima jeste, pošto mnogi jesu? Razumete? Ali vama ne želim lično da se bavim, naravno, želim da se bavim… 

ANA BRNABIĆ: Privedite kraju. 

RADOMIR LAZOVIĆ: Pa dobro, jel mogu da koristim vreme ili ne mogu? 

ANA BRNABIĆ: Ovo je replika. Ne možete u replici. 

RADOMIR LAZOVIĆ: Dakle, replika je ovo. U redu, završiću repliku. Izvinjavam se. Moja poenta je, gospodo, da vi odgovore na pitanja koja postavljam nemate, da se busate u junačke grudi, da pričate o nekoj ljubavi prema Srbiji, a kada ta ljubav treba da se vidi na delu, onda je uglavnom nema. I ćutite i sakrivate se, kao što se sakrivate iza Srbije i vaših vena. Hvala. 

ANA BRNABIĆ: Hvala vam. Narodni poslanik Branko Ružić, takođe replika. 

BRANKO RUŽIĆ: Poštovana predsednice, pre svega velika je čast da u novom kapacitetu mogu da vas pozdravim. Ono što je kolega Lazović govorio, a niste mi dali repliku onog momenta kada sam je zatražio, što naravno prihvatam i razumem, mogu samo da ocenim na način da se radi o politici koju promovišu oni koji prosto nemaju evidentan cilj, želju i politiku. Dakle, ukoliko gospodin Lazović govori o SPS, ja ću podsetiti i gospodina Lazovića, koji je bio mlad, a mnogi od vas ste ovde bili neki u SPS, neki van SPS, ali sarađivali svi sa SPS, a da bi zaštitio onog što je, rekao bih, aksiom političkog delovanja nakon uvođenja višepartijskog sistema koji je uveo, a ja ću vas podsetiti Slobodan Milošević, a vi recite da nije ili jeste, reći ću vam jednu elementarnu stvar. Dakle, hteli ili ne hteli, voleli nas ili ne voleli SPS je bio uvek potreban svima vama, a nije bio potreban nama. Dakle, ni jedna vlast nije postojala u Srbiji bez SPS, niti će postojati ubuduće. Hvala vam. Doviđenja. 

ANA BRNABIĆ: Reč ima Srđan Milivojević. Izvolite. 

SRĐAN MILIVOJEVIĆ: Poštovana gospođo predsedavajuća, ovaj amandman koji kaže – briše se, jedan od amandmana koji su moje kolege probale da poprave ovaj zakon, ali smo čuli ovde nekoliko važnih stvari i poređenja Srbije sa jednom razvijenom evropskom državom koja ima razvijene postulate demokratije gde se izbori svakako ne kradu. Vidite ja potičem iz neke građanske porodice i za ove prijatelje Srbije koji su došli, kao prijatelji, ja neću pominjati ime jer duboko cenim to što rade, moram da napomenem, imao sam pet godina kada sam prvi put čuo za Francusku. Pitao svog dedu da mi objasni gde je Francuska. Moj deda Božidar Milivojević bio je heroj oslobodilačkih ratova od 1912. do 1918. godine, prišao je mapi Evrope i kazao – vidiš sinko, vodite računa moj deda je bio trostruki nosilac Karađorđeve zvezde, borio se protiv takvih, nemojte da dobacujete, borio se za Srbiju protiv takvih kao vi. Dakle, bio je narednik za teškim mitraljezom. Kada sam ga pitao gde je Francuska, prišao je karti i kazao – vidiš sinko možda se Francuska nalazi tu na karti, možda je tu nađeš, a onda je otkopčao svoju košulju i pokazao mi je grudi, mesto gde ga je na Gruništu kada je stradao Vojvoda Vuk, a on je bio komandant juriške čete Vojvode Vuka, pogodilo zrno i kazao – Francuska je u srcu svakog Srbina, jer mi nikada nećemo zaboraviti kako nam je Francuska pomogla zajedno sa Rusijom i Engleskom 1914, 1915, 1916, 1917. i 1918. godine. Ja sam vaspitan u jednoj tradicionalnoj srpskoj porodici i nikada kao neki nisam delio ljude na one koji se krste, križaju ili klanjaju. Nikada nisam pretio pripadnicima drugih nacionalnih manjina. Sačuvaj me Bože da kažem, ubijte jednog Srbina, mi ćemo stotinu ovih ili onih. To nikada iz mojih usta niste mogli da čujete. S druge strane, deda mi je kazao da je Francuska uređena zemlja u kojoj se poštuje Ustav, pa ja očekujem da i oni koji iz Francuske dođu ovde kao gosti poštuju Ustav moje zemlje, a član 102. Ustava Republike Srbije kaže da narodni poslanik ne može da obavlja drugu javnu funkciju. Znam da vi sedite u stranci gde ovde ima ministara, evo je tehnička premijerka, koji i tehnički premijer i predsednik Narodne skupštine, ali oni koji su direktori vladinih kancelarija ne mogu da budu narodni poslanici, mora da se opredele da li će biti tamo ili ovamo, da li će poštovati Ustav svoje zemlje, kao što je poštuju i onda poštuju zemlje gde su gosti. Pristojno je poštovati Ustav jedne zemlje. Vidite 1999. godine tokom NATO agresije dva moja brata su otišla da brane Srbiju. Jedan je teško ranjen u bombardovanju NATO avijacije, ja nikada nisam pitao da li ga je bombardovao francuski, američki ili nemački avion i taman posla da zbog toga ja sada kažem da je kriv ceo francuski, nemački ili neki drugi narod. A vidite, zamislite mene da dođem u Francusku, da se kandidujem, postanem poslanik, dešava se, ima ljudi iz Srbije koji u austrijskom parlamentu, nemačkom parlamentu, postanu narodni poslanici. I, onda dođem u Francusku i kažem, dobar ste vi narod, ali vi ne znate kako je dobar Anri Filip Peten. Taj Peten je fenomenalan čovek, nema veze što je bio u Višijevskoj vladi kolaboracionista sa fašistima, ali on je dobar čovek i ja ga podržavam, meni se sviđa, on je bio ratni komandat mog dede u Prvom svetskom ratu, rođen je 1856. godine, evo za dva dana će mu rođendan, 26. aprila. E, vidite, on je fenomenalan čovek, onda mi Francuzi kažu, pa da on je bio heroj bitke kod Verdijana 1917. godine. Ali, vidite on je u Drugom svetskom ratu bio kolaboracionista sa fašističkim vlastima, deportovao Jevreje u koncentracione logore. 

ANA BRNABIĆ: Poštovani narodni poslaniče, da se vratimo samo nešto malo bliže temi. 

SRĐAN MILIVOJEVIĆ: Važno je gospođo Brnabić, zbog ovog aplauza malo pre koji smo čuli, jer ja ovu zemlju nemam rezervnu, verujte, mnogo je volim. Razumete me, zaista je mnogo volim. 

ANA BRNABIĆ: Razumi te i vi sve ostale ovde i sve građane Srbije, po dnevnom redu, molim vas. 

SRĐAN MILIVOJEVIĆ: Znam da vam se neće svideti ovo što ću kazati, izvinjavam se unapred što ću vas uzbuditi. Ja znam da vas to uvek uzbudi, oprostite. 

ANA BRNABIĆ: Više deluje da se ljudi zabavljaju ali u redu, vi nastavite. 

SRĐAN MILIVOJEVIĆ: Verujte sada će se mnogo uzbuditi svi. E, vidite gospodine Gujom, vi pripadate stranci koja je ozbiljno kršila zakone 1999. godine. Vidite moj prijatelj je bio jedan Slavko Ćuruvija, dobar prijatelj. E, vidite, tada je ministar informisanja bio Aleksandar Vučić, predsednik stranke u koju ste se učlanili i on je kazao, kad-tad osvetiću se Slavku Ćuruviji za laži koje o meni objavljuje dnevni Telegraf. I, to se ovako završilo, vidite. Nijedan zakon u Srbiji nije dozvoljavao streljanje novinara i taj Aleksandar Vučić kada je došao na vlast ponovo kazao je, neću imati mira dok ne bude uhapšen ubica Slavka Ćuruvije, a pre toga je izrekao ovu stravičnu pretnju. Zamislite u Francuskoj da neko ovako nešto kaže novinaru i da se to ovako završi. Pa, da li bi taj ikada mogao da se bavi politikom? Znam da vam je neprijatno. 

ANA BRNABIĆ: Molim vas, vratite se na temu. 

SRĐAN MILIVOJEVIĆ: Znam gospođo Brnabić, nije prijatno. 

ANA BRNABIĆ: Vratite se na temu. To pod jedan nema nikakve veze sa temom. Pod dva, to što pričate je brutalna laž. Dakle, to što pričate je spinovanje, laž i vređanje ljudi. Tako da samo malo dostojanstva, možete vi to, hajde. 

SRĐAN MILIVOJEVIĆ: Razumem da vam je neprijatno i meni bi bilo neprijatno da sam član SNS i da ovo vidim, verujte, ali to je zaostavština koju baštinite. To je ono u šta ste se vi učlanili i treba da pitate čoveka kako si to mogao da kažeš i kako si mogao da kažnjavaš medije. Vidite sada dalje, zamislite da ja dođem u Francusku i da glasam za političku stranku koja je Notr Dam menjala za stan od dva ara svog predsednika. Vidite tu Gračanicu, tu Pećku patrijaršiju, te Dečane. Moj pradeda je prvi dekan Bogoslovskog fakulteta, prota Stevan Dimitrijević, odškolovao je trojicu patrijarha, a njima je to smešno. Vidite, portu tih Dečana koje on spasio vi ste pretvorili u parking za NATO tenkove i menjali ste tu Pećku patrijaršiju za Vučićev stan od dva ara. 

ANA BRNABIĆ: Da, ponovo sam vas ugasila, zato, ne samo da se ne držite teme, uglavnom jako mali broj poslanika se držao teme, ali to što vi pričate, baš nikakve veze sa temom nema. Dakle, još jednom vas molim da pričate o amandmanu, da pričate o izmenama i dopunama zakona koji je na dnevnom redu, da pričate o bilo čemu što ima bilo kakve veze sa izborima, ali ovo baš otvorena tema nije, tako da vas upozoravam. Molim vas, kumim vas da se držite makar u 10 kilometara od teme. Važi? Hoćemo da probamo? Prijavite se za reč. 

SRĐAN MILIVOJEVIĆ: Gospođo Brnabić, na izborima koje ste pokrali 17. decembra mi o toj politici razgovaramo, tu politiku o kojoj pričam kandidujemo i onda vi pokradete izbore da mi ne bismo mogli da učestvujemo sa tim argumentima na toj politici. Vidite, to je tema o kojoj pričam. Ja znam da vam je neprijatno i znam da je neke sramota i znam da polovina njih gleda u pod dok ja ovo govorim i treba, jer krasti izbore nije ni pošteno, ni fer, ni demokratski i nije po Ustavu. Žao mi je što kada pomenem Pećku patrijaršiju i Dečane koje ste menjali za Vučićev stan od dva ara gledate u patos, ali mi smo to kandidovali na izborima tu temu i vama može da bude prijatno ili neprijatno zbog toga, ali to je tema o kojoj treba pričati. E, vidite, mi smo krađu izbora u ovoj zemlji doživeli ne prvi put. Bilo je toga i 1996. godine i bilo je strašno. Da nije bilo te 1996. i 1997. godine te krađe izbora možda bi Srbija drugačije odlučila. Možda ne bi vaša zemlja bila prinuđena da krši Ustav i zakone, možda ne bi bilo bombardovanja ove zemlje. Možda bi se vodila neka drugačija politika, pametnija, racionalnija. Možda bi ovde sada sedelo 55, 56, poslanika Rize Halimija i možda bi sada raspravljali ovde sada sa nama o sudbini Kosova, možda se naši poslanici ne bi zaklinjali nad ustavom Kosova. Drugačija bi bila ta slika samo da smo imali fer i poštene izbore. To je sve što tražimo. Hoćemo fer i poštene izbore da bi mogli da kandidujemo politiku, da jezikom argumenata i činjenica raspravljamo o toj politici, gde i mi kažemo – da, bila je NATO agresija, to se desilo i znamo ko je odgovoran za tu NATO agresiju i znamo ko je politički odgovoran u ovoj zemlji za tu agresiju, ko je prizivao, ko je vodio politiku koja nas je konfrontirala sa čitavim svetom. Za kraj, na izborima se takođe kandiduje politika… A što se vi javljate, čuvaru robnih rezervi u zimskom periodu? Šta je problem sada? Jesu li opet miševi pojeli kukuruz? Jel su opet oni miševi kao nilski konji? Nemate pravo na repliku. Rekao sam - nilski konji. Nemojte da dižete ruku. Nisam rekao konji, rekao sam nilski konji. Nemate pravo na repliku.

ANA BRNABIĆ: Izričem vam opomenu u skladu sa članom 109. Razlog za opomenu, samo da objasnim građanima da vide koliko smo tolerantni i koliko pokušavam da sačuvam ugled i dostojanstvo Narodne skupštine, u skladu sa članom 109. koji kaže – i pored upozorenja predsednika Narodne skupštine govori o pitanju koje nije na dnevnom redu. Dakle, pustila sam vas da pokušate sami sebe da smirite, da se dovedete u neki red, molila vas, kumila vas i sada vam izričem opomenu. Dajem vam ponovo reč. Ako nastavite tako, dobićete i drugu opomenu. Izvolite. 

SRĐAN MILIVOJEVIĆ: Samo vi radite vaš posao, što bih rekao starac Vukašin iz Klepaca, a mi ćemo naš. Samo vi radite ono što je vaš posao i što treba da radite, a mi ćemo raditi naš. Mi se vaš ne plašimo. Mi se ne plašimo represije, kazne. Vi slobodu ne možete da ugasite na dugme ovde. Morate to da razumete. Mi se ne plašimo heklera iz Svetogorske, mi se ne plašimo snajpera iz drugih zgrada, iz Nemanjine ulice. Mi se ne plašimo „duge devetke“ sa prigušivačem iz Kosovske Mitrovice. Mi vas se ne plašimo. To morate da razumete. Nemate toliko metaka koliko je slobode u nama i koliko je ljubavi u nama prema ovoj zemlji. I, za kraj, na izborima razgovaramo o tome, da li ćemo imati političku stranku koja odjedanput reši da ode u Francusku kod Emanuela Makrona i dogovori uvoz radioaktivnog otpada u Srbiju. E, zbog toga se borimo za poštene izborne zakone. To hoćemo, to tražimo, jer volimo ovu zemlju. Hvala. 

ANA BRNABIĆ: Uspeli ste na kraju i da prekršite eksplicitno kodeks ponašanja narodnih poslanika zato što govorite laži. Znate da govorite laži i baš vas briga. 

SRĐAN MILIVOJEVIĆ: I vi i ja znamo da govorimo istinu.

ANA BRNABIĆ: Dobro, 21.45 je. Nemate fokus. Sve je u redu. Reč ima narodni poslanik Radomir Lazović. Izvolite. 

RADOMIR LAZOVIĆ: Nemojte, molim vas, gospođo predsedavajuća, tako da se obraćate. Ja smatram da je moj kolega Srđan Milivojević, koji je takođe deo opozicije, istakao neke važne teme. Nije baš u redu da tako govorite da on nema fokus. Ja mislim da ima i ne bih se ni malo složio sa vama. Onaj ko nema fokus jeste gospođa Sandra Božić, koja sedi do vas. Vi vidite na koji način sedi i koju poruku šalje ljudima. Da li vam je dosadno? Da li vam se spava? Pa, izađite, odmorite se, vratite. Dajte da radimo. Da li radimo ovde? Da li su ovo neke važne teme? Da li ima neki značaj ova Skupština? Hajde da se uozbiljimo malo. Vratite se, ljudi. Skoncentrišite se. Ovo su važna pitanja. Žao mi je što ste vi navikli da je vaša uloga da bude zvonce, pa da se glasa, ali ovde se iznosi nešto što građani treba da vide, pošto nemaju gde drugo. Ako nemaju nezavisne kanale, nemaju gde drugo nego na RTS-u kada su ova skupštinska zasedanja da vide neke važne teme. Vidim da vam je dosadno, ali da vam odmah kažem da planiram da svaki sekund koji mi je dostupan da iskoristim da odavde pošaljem poruku nade, poruku motivacije za ljude da promenimo Srbiju, da ne bude ovakva kakva je danas. Planiram, takođe, ne ja, ja sam manje važan, ali moje kolege i sa ove strane, iz Zeleno-levog fronta, i sa ove strane iz opozicije, da učinimo sve što je u našoj moći. Zato i jeste onaj slogan „Biram borbu“, zato što nam je danas potrebna borba. U nekoj drugoj zemlji bilo bi dovoljno da glasamo, bilo bi dovoljno da dođemo na birališta, da kažemo – evo vam moj glas, dajem ga onome kome najviše verujem i da se to tu završi. Pogledajte u toj Hrvatskoj, koja je za vas neprijatelj, a za nas regionalni saradnik, partner, kao što je ceo svet za nas partner, kao što je ta Evropa u koju smo išli… Da, tako je, bio sam i u Briselu tri puta, u Berlinu tri puta, u Strazburu, u Parizu. Svuda sam bio, jer su to naši partneri, gospodo. Pa, valjda se i vi ponosite time zato što želite da ova zemlja bude u EU. Da se vratim na SPS, na nekoga ko je odgovoran za to što ova zemlja decenijama kaska za celim svetom. Gospodine Ružiću, evo vam prilike da mi odgovorite, ali znam da nećete. Vi ste rekorder. Vi ste upravo postigli rekord po broju reči u minuti, po broju reči u replici. Ja ne verujem da ste rekli više od 20. Nisam brojao, doduše, ali otprilike je tako izgledalo. Ne verujem da ste više od 20 reči rekli, a vi ste čovek koji je bio zadužen za jedan od najvažnijih resora u prethodnoj Vladi. Poštujem vas samo zbog toga što ste podneli ostavku kada je bilo vreme za ostavku. Samo vas zbog toga poštujem. Zbog onoga što ste radili u vaše prethodno vreme vas ne poštujem ni malo. Sada, zašto je to važno, gospođo Brnabić? Vidim da se nešto pitate kakve ovo ima veze sa temom. Ima veze sa temom zato što ljudi ne žele ono što je radio gospodin Ružić. Žele promenu. Žele promenu posebno zbog toga što će za par dana biti godinu dana od masovnih ubistava u „Ribnikaru“ i u okolini Mladenovca, kada je tema prosvete bila jedna od glavnih tema. Mi smo tada imali šansu da nešto promenimo. Gospodine Ružiću, zato sam se ja vama obratio, zato što smatram da bi možda i vi mogli nešto da kažete ovde, jer da nije bilo krađe možda bi bilo promene. Možda ne bi vi, ni SPS uopšte bili u vlasti, ja se nadam tome. Da nije bilo krađe, ne bi bilo SPS-a u vlasti i ne bi bilo SNS-a u vlasti. Bila bi neka drugačija Srbija, pa bismo se bavili problemima, pa bismo uložili u to da procenat društvenog proizvoda ne bude oko 3% nego 5% uloženo u prosvetu, da možda učinimo da naši nastavnici, psiholoozi, pedagozi ne budu puko administrativno osoblje, nego da se zaista posvete deci, što smo vam tražili kao jednu od mera kada smo govorili o anketnom odboru. Ne znam da li se sećate, valjda ste obratili pažnju, tada smo govorili o setu mera koji treba da se uradi kako bi Srbija mogla da nastavi dalje nakon svega što nam se dogodilo u maju prošle godine. Da podsetim gospodina Tomaševića koji očigledno nije pratio rad Skupštine, a došao je u nju da bude narodni poslanik. Ja sam tada osam sati govorio o ovome. Dva puta sam završio u Urgentnom centru na infuziji, zato što mi je stalo da svaki sekund iskoristim da se sve kaže, svaka poruka pošalje. Zato ja biram borbu. Zato pozivam ljude da biramo borbu. To što vi to ne znate vaša je sramota gospodine Tomaševiću. Šta ćemo mi da uradimo gospodine Ružiću što se ništa nije promenilo? Šta ćemo da uradimo što je gospođa Brnabić rekla da sistem nije zakazao? Očigledno je bilo da jeste. Da smo možda imali poštene izbore, neki drugi ljudi bi bili na mestima na kojima se donose odluke, ne bi se SPS pitao za to kao što se pitao deceniju, koliko. Vi ste takođe odgovorni. Znam da je vaša namera da ćutite, da se ne pojavljujete, da se sakrijete. Možda imate i pravo, da vam doduše kažem, sada kada bolje razmislim toliku SNS štetu pravi, toliko je unazadio ovu državu, da jedan SPS i ne deluje toliko strašno. To je varka. 

ANA BRNABIĆ: Isteklo vam je vreme. 

RADOMIR LAZOVIĆ: I kakav je SPS i kakav je SNS, mi dobro znamo kakav je. Građani svakako žele nešto drugo. Nemojte krasti na izborima. 

ANA BRNABIĆ: Velika je sramota ovo što ste uradili. Opet ste u jednu temu koja se tiče samo izbora u okviru Predloga zakona koji ste i sami potpisali, uveli majske tragedije i relativizovali taj užasan zločin. Pokušali ponovo da ga iskoristite za političku borbu. Sramota je, narodni poslaniče. Replika, Sandra Božić. 

SANDRA BOŽIĆ: Zahvaljujem, predsednice. Meni je jako žao što se određeni narodni poslanici osećaju isfrustrirano jer nisu uspeli da nekako dobiju moju zainteresovanost za stare i reciklirane govore od prošle godine i ne samo prošle, koje smo mnogo puta do sada čuli. Dopada mi se to što predsednica Narodne skupštine često spominje kodeks koji zaista, mogu reći da se poštuje koliko, toliko na ovoj sednici. Molim vas nastavite da apelujete na narodne poslanike da upravo ovaj kodeks koji smo svi doneli na jedan način, pa bilo koji, minimalno poštuju. Isto tako, u okviru tog kodeksa možda da porazmislimo o tome koliko su i do kada su otvoreni kafići u Kosovskoj ulici ili oko Skupštine, jer vidim da pojedini narodni poslanici ne mogu da odole da u tom kafiću provedu neko određeno vreme. Znate, ja sam ovde provela čitav dan, kao i većina narodnih poslanika iz SNS, iz SPS, iz svih ostalih koji pripadaju vladajućoj koaliciji. Moram reći da je dosta dobar deo i poslanika opozicije zaista sedeo u sali, ali baš ono koji bi decibelima da sakriju svoj nedostatak i političkog programa i novih ideja, zainteresovanosti birača, a potpisali su ovaj Predlog zakona i ne drže se dnevnog reda. Decibelima nažalost ne mogu sve to da obrišu, niti mogu da izazovu zainteresovanost ni građana, a to je očigledno i najočiglednije na izborima. Ja tu ne mogu ništa. Takvi pričaju meni je dosadno jer to sam čula mnogo puta do sada, a verujem po onome što nam stiže, evo narodni poslanici potvrđuju, dosadni ste i građanima Srbije, jer ne mogu više da slušaju iznova i iznova laži koje pokušavate da im servirate. Mnogo puta smo to čuli, mnogo puta smo to na delu videli i decibelima. Ne možete da zamenite ono što nemate, a to je poverenje građana. Prema tome, apelujem još jednom. Molim vas, ili uvedite neku proveru prisutnosti alkohola kod narodnih poslanika u skladu sa kodeksom. Mislim da već postoji u tom kodeksu ili molim do određenog vremena ili kada radi Skupština da ne rade kafane u Kosovskoj, jer određenima je mnogo zabavnije da vreme provode u kafani sa praznim kriglama koje ispijaju, nego ovde u sali. Onda dođu na kraju zasedanja u 22 časa i pokušavaju ovde da nam prodaju svoju praznu politiku. To ne ide ni u kafani, a posebno ne ide u Narodnoj skupštini. Hvala. 

ANA BRNABIĆ: Hvala. Po Poslovniku, Dejan Šulkić. Izvolite. 

DEJAN ŠULKIĆ: Zahvaljujem. Član 107. dostojanstvo Narodne skupštine. Predsednice, molim vas, dopustili ste svađu ovde o svemu i svačemu subjekata na temi današnje sednice oko koje se slažete potpuno, pa vas molim da ovaj igrokaz prekinete, da sprovedete glasanje. Lepo vi koji ste posvađani, sprovedite glasanje, izglasajte zakon, pa da se razilazimo. Hvala. 

ANA BRNABIĆ: Nećete da se glasa? Dobro. Hvala. Branko Ružić, replika. Izvolite. 

BRANKO RUŽIĆ: Poštovana predsednice, ja zaista ne želim da uzimam vreme u situaciji kada je i Srbija shvatila da imamo neki nivo konsenzusa u vezi sa izmenama i dopunom Zakona o lokalnim izborima i o čitavoj političkoj situaciji, ali kolega Lazović ima taj manir da, ja naravno ne bih zalazio u te druge teme, ima manir da na neki način utiče na sentiment građana, građana i koje oni predstavljaju i koje većina predstavlja. Mislim da to prozivanje ili kritika SPS, to sam vam održao jednu lekciju malopre, mislim da su svi shvatili koji su čuli, ali je važno da znate ako je ko bio potrešen situacijom u „Ribnikaru“, to su bili roditelji. To su bili ljudi koji su izgubili svoju decu, to su bili ljudi u Vladi Republike Srbije. Mislim da igranje na tom sentimentu vam neće doneti bilo kakav politički poen, kao što vam nije ni doneo kada ste krenuli sa tom inicijativom nakon toga. Da li se država snašla u tom momentu, to je manje važno, ali verujte mi, ono što ja lično pamtim i ono što sam video ja lično i kolege ministri, i Bata Gašić i ministarka zdravlja, nije nešto što bih vama poželeo za života da vidite. Tako da, nemojte to da koristite i zloupotrebljavate za političku borbu, jer vam to neće doneti bilo kakav politički profit. To vam je, kolega Lazoviću, totalna greška, odmah da vam kažem. Hvala. 

ANA BRNABIĆ: Hvala. Radomir Lazović, replika. 

RADOMIR LAZOVIĆ: Kolega Ružiću, nemam nikakvu nameru da koristim bilo šta. Mi smo ovde izneli, ne znam da li se sećate kada je bila ta sednica koja je trajala jako dugo, puno se govorilo o tome kako bi opravdali i kako bi vi možda razumeli da se Srbija nalazi u jednoj jako teškoj situaciji, ne kažem to vama lično, rekao sam da poštujem vaš čin ostavke koju ste tada podneli, govorim vam o tome da smo imali priliku da kao društvo uradimo nešto pozitivno, svi ovde zajedno. Vi znate moje mišljenje o SPS, znate o SNS, ali čak i takve organizacije sam smatrao da možda mogu da urade nešto dobro. Nažalost, to nismo uradili. Kada vas podsećam na ovo za šta vas pitam sada za odgovore, to je iz puke želje da nešto popravimo u ovom društvu. Kada vam kažem da bi trebalo da uradimo nešto u prosveti, to je iz želje da ta prosvete ne izgleda ovako kako izgleda sada. Kada mi pomenete gospodina Gašića, ja moram da pitam - šta se desilo sa merama koje je on obećavao? Ništa od toga se nije desilo. Sada da povežemo to, da ne bude da nam se ne brine predsedavajuća, da povežemo to sa onim što je danas tema. Gospodine Ružiću, u nekoj drugoj zemlji u kojoj se zakoni poštuju, vi uradite šta možete, neko vam po tome sudi na izborima i stvari se završe. Nema podignutih tenzija, nema ničega strašnog. Vi prosto odete sa vlasti, dođu neki drugi, probaju oni da urade nešto. Izbori, slobodna volja građana, dođemo do smenjivosti, dođemo do demokratije. Tako bi valjda trebalo da izgleda. Sada kada ja o tome govorim, šta se desi? Napadaju me, pogledajte šta pričaju, šta se dešava. Jel to u redu? Ja mislim da nije. Ja mislim da barem ovde, ako nemamo drugo mesto, drugi prostor, bi trebalo da govorimo o tome šta je ko uradio i da mu po tome sudimo. Ja samo po tome želim da sudim ovde, ni po čemu drugome. Ne zanima me kakav je ko čovek, kako i šta je radio, samo da vidimo da li mi možemo da napravimo neki iskorak iz ovog društva, da se ne vrtimo stalno oko istih problema koje imamo. Još samo jednu rečenicu, da odgovorim na prethodnu govornicu koja je rekla da se ponavljam. Ne ponavljam se ja, nego su nam isti problemi, ljudi. Rešite jedan problem pa da ne moram da pričam o njemu, molim vas. Evo vam rešenja kako da me ne slušate - rešite probleme. 

ANA BRNABIĆ: Hvala. Reč ima Snežana Paunović. Izvolite. 

SNEŽANA PAUNOVIĆ: Zahvaljujem, predsednice. Govoriću po amandmanu u ime poslaničke grupe SPS, čisto da naglasim, da me ne bi opominjali na vreme koje danas nismo koristili. Zašto nismo koristili vreme? Zato što sam zajedno sa vama učestvovala u svim razgovorima koji su trebali da budu dijalog, pa sam razumela da je korektno izbeći danas raspravu ako nam je krajnji cilj bio, svih zajedno, da ovo bude jedan zajednički posao koji ćemo uraditi brzo. Ja se javljam po amandmanu zarad građana Republike Srbije koji sad sigurno ne znaju o čemu mi razgovaramo, a tačno je pet do 10 uveče. Amandman glasi - briše se. Sve što ste čuli dovde tiče se teksta - briše se. Bilo bi sasvim u redu da smo sačekali da na nekoj sledećoj plenarnoj sednici razgovaramo o nekom konkretnom zakonskom predlogu koji možda ima veze sa svim temama koje smo danas delegirali. Mi smo danas sa pozicije pre svega vladajuće većine, osim kolege Jovanova, vrlo malo kolega je iskoristilo vreme da govori, osim onih koji su bili prozvani, poput kolege Ružića, i to na jedan način koji je nedostojan i badava je u drugom javljanju reći da poštujete nečiji čin, ako u prvom izgovorite tako tešku klevetu da snosimo odgovornost za jednu tragediju koja je tragedija nad svim tragedijama. Sramno je pokušavati da na ovaj način pokupimo političke poene. Nije da se to ne može, nego je malo sramota, ako krenemo da se obrazom bavimo. Ja pretpostavljam da je ozbiljan procenat kolega uložio neko vreme u analitiku istorije, rada i postojanja SPS, ali pod okolnostima da se veliki procenat kolega iz opozicije jako kratko bavi ovim poslom, mislim da nisu ni imali dovoljno vremena da jednu kompleksnu istoriju jedne ozbiljne političke partije, najstarije na političkoj sceni, izuče na način na koji bi to trebalo. Površne ocene suštinski mene lično ne dotiču, ali zarad građana Srbije, imam obavezu da kažem da me je čak u dobroj meri motivisao ovaj amandman koji kaže - briše se. Ovako smo i pregovarali. Sedimo satima i onda se sutra sve briše. I to je trajalo. Na kraju smo napravili kao vladajuća većina jedan ustupak sa kojim nisam saglasna, konačno niko od nas ga nije želeo, ali smatrali smo da možda to treba uraditi da bismo civilizovali ovu raspravu, a onda smo je civilizovali na način - ako ne piše "briše se", onda razgovaramo tonom koji, bar meni, para uši. Ja odlično čujem i ne razumem zašto bilo ko mora da viče da bi dokazao ono što misli? To je karakteristika ljudi koji ne veruju u svoje reči. Samo onda kada niste sigurni da ste u pravu, morate da govorite glasnije, ne biste li ubedili slušaoce, a slušaoci su građani Srbije koji, sva sreća, gledaju u parlament u kome više nemamo onih nemilih scena koje smo imali u prošlom mandatu i na početku ovog, konačno. Međutim, imamo istu retoriku, imamo zloupotrebu raznih tema koje su nam drage ili su po proceni nekih agencija tačno teme koje donose glasove i nećemo od toga odustati. Bilo je najpoštenije i od vas, poštovane kolege koji ste odlučili, kako sami rekoste, da se borite po svaku cenu, i od onih koji su odlučili da se ne bore ni po koju cenu, da smanjimo diskusiju, donesemo izmene i dopune Zakona o lokalnim izborima, izađemo pred te građane, i to je mnogo lakše na ovim lokalnim izborima, kudikamo lakše. Republički znaju da budu možda malo i specifični, ali na lokalnim svi jedni druge poznajemo. E, sad, da li smo još mogli da prilagodimo datum održavanja lokalnih izbora istraživanjima koja idu u prilog opozicije, možda i jesmo, ali bi to baš bilo i neustavno i prilično nekako mazohistički od strane vladajuće većine. Svaka priča o izbornoj krađi koju ste sveli na izbornu krađu u gradu Beogradu, jer koliko razumem na republičkom nivou toga nije bilo, kutije su bile jedna pored druge u Beogradu, ali je nekim čudom ovo za Beograd baš bila opterećena nekakvom krađom. Pale su u vodu preporukama ODIHR-a i o tome sam govorila kada smo razgovarali na Kolegijumu, dijalogu, kako god ga doživeli, nepotrebno je improvizovati krizu iz koje treba neko da bude predstavljen kao žrtva, jer smo u konkretnom slučaju u dobroj meri žrtve baš mi iz vladajuće većine. Tumačili ste nas, reprodukovali kako vam je odgovaralo, citirali na teme koje nismo izgovorili i sad odjednom kada imamo 2. jun kao dan za potencijalnu ili potpunu političku borbu na legalno raspisanim izborima koji će se dogoditi, mi smo ovde otvorili jednu arenu koja je trebala da ubedi građane Srbije da sve što smo rekli u nekom prethodnom periodu, sve što smo uradili u prethodnom periodu, bez razlike da li se radi o temi Kosova i Metohije, a jesmo, bacimo u vodu i danas kažemo ono što bi bilo jako pitko. Čak sam imala danas pitanje od novinara - da li je tema i da li tema lokalnih izbora sme da bude Kosovo i Metohija? Poštovani građani, sme i, ako mene pitate, treba, treba svaki dan da se bavimo najotvorenijim nacionalnim pitanjem, ali ne na način da ga banalizujemo, ne na način da ovde izgovaramo parole, mašemo rukama parole i vičemo, raspravljamo se sami sa sobom, prozivamo ljude kojih nema u sali, prisećamo se svega što nam je u jednom trenutku bilo dragoceno, da prevarimo građane Srbije, da privučemo pažnju i onda se pokazalo da izborni rezultati ipak ne idu u prilog. S tim u vezi, iako vremena ima dosta, ne sumnjam da ćete iskoristiti sve vreme koje vam je preostalo, ali sumnjam da ćete postići efekat prikupljanja glasova. Sad ovo više deluje kao da ste malo dokoni, nesnađeni, bez platforme sa kojom ćete na izbore, pa ajmo da se setimo istorije SPS, SNS, ali da pritom tu istoriju nekako revidiramo i da se setimo samo onoga što nam je važno, jer ako bismo se zaista sećali istorije SPS onda je gospodin Ružić u pravu – malo ko bi mogao da kaže da nije sarađivao sa socijalistima, a niko ne bi mogao da kaže da neće. Prema tome, uvažene kolege iz opozicionog bloka, ako nemate za napisati ništa pametnije od – briše se, bilo bi dobro da ne izgovarate reči koje za svoj efekat u krajnjoj liniji imaju baš to – briše se. Hvala vam. 

ANA BRNABIĆ: Hvala vam. Reč ima narodni poslanik Peđa Mitrović. Izvolite. 

PEĐA MITROVIĆ: Zahvaljujem. Poštovana predsednice Narodne skupštine, poštovani građani i građanke Srbije, što smo danas ovde? Danas smo ovde zbog onoga što se desilo 17. decembra. Dakle, 17. decembra se desila takva izborna krađa da vam niko na izbornoj pobedi nije čestitao, sistemska krađa rezultata izbora u Beogradu, kupovina glasova, dupli birački spiskovi. Dakle, nema šta nismo zabeležili tog dana šta je SNS radila. Šta nam vi danas nudite? Vi nam danas nudite zakon koji kaže da 2. juna treba da se održe istovremeno beogradski i lokalni izbori u Srbiji u onim opštinama gde nisu održani. Dakle, u roku od 40 dana od današnjeg dana treba da se održe izbori gde ćete vi, navodno, u tom periodu ispraviti sve izborne nepravilnosti koje smo uočili u prethodnom periodu. Počeću od toga kako birački spisak izgleda. Dakle, birački spisak u Srbiji izgleda tako što u njemu postoji milion i 300 hiljada glasača više nego što ih je realno fizički u zemlji. Na to je upozorila CRTA. Dakle, na šta birački spisak izgleda, da se njim manipuliše i da je osnov za manipulaciju u Republici Srbiji. Birački spisak kao takav, kaže CRTA, ne može sprečiti izborni inženjering na teritoriji Republike Srbije. Vi za 40 dana hoćete da sredite birački spisak, a danas pred nama ovde nije zakon o komisiji koja treba da se bavi biračkim spiskom. Ovde pred nama nije zakon koji treba da reguliše pravo glasa građana tako da na lokalnim izborima mogu glasati samo oni koji na teritoriji jedinice lokalne samouprave žive najmanje godinu dana. To govori o vašoj dobroj veri, odnosno vašoj lošoj veri da se u narednom periodu od 40 dana zapravo apsolutno ne reše nikakvi problemi u izbornom procesu u Srbiji. Vi nas hoćete da naterate da izađemo na izbore, da u roku od 40 dana ponovite sve ono što ste 17. decembra izveli kada ste ukrali izbornu volju građana. Zato ja vas danas pozivam, a čuo sam ovde od vas da niste, vi iz vladajuće koalicije zadovoljni zakonom koji je pred vama, da ste naterani za njega da glasate, da je to vaš neki ustupak, zato vas pozivam da prihvatite naš predlog ustavnog zakona koji odlaže sve lokalne izbore i beogradske izbore za jesen kako bismo imali dovoljno vremena da izvedemo sve, dakle da pripremimo sve izborne uslove tako da izbori budu makar minimalno fer i pošteni. U suprotnom, ono što ćemo imati 2. juna biće repriza 17. decembra. Dakle, biće repriza vaših patrola koje po Srbiji idu i kupuju glasove, biće repriza šatora koje ste podizali ispred biračkih mesta da biste kupovali glasove i organizovali bugarske vozove. Dakle, još jedan put – biće repriza neslućene izborne krađe zbog koga vam niko iz sveta nije čestitao na izbornim rezultatima. Još jednom vas pozivam – uzmimo se u pamet. U interesu građana Srbije molim vas, odbacite, dakle prihvatite naše amandmane, odbacite ovaj izborni zakon, izglasajte Predlog zakona koji smo vam mi predložili, a to je da sve izbore pomerimo za jesen kako bismo obezbedili izborne uslove u interesu građana Srbije, u interesu izborne volje građana. Zahvaljujem. 

ANA BRNABIĆ: Hvala vam. Pošto smo iscrpeli ovu temu i nema više prijavljenih, mnogi nemaju više ni vremena, oni koji imaju vremena svakako ne žele da se jave, recite samo… Lazoviću, vi nemate više vremena, šta je sad? 

RADOMIR LAZOVIĆ: Možda ja, ali ima poslanička grupa.

ANA BRNABIĆ: Čekajte, nemate vremena više. 

RADOMIR LAZOVIĆ: Imam minut i po.

ANA BRNABIĆ:U minusu ste dva i po minuta. Sada se javila narodna poslanica Ana Jakovljević. Vi imate vremena, izvolite. Lazoviću, nemate vremena. Ne razumem šta mogu da uradim. 

ANA JAKOVLJEVIĆ: Uvaženi građani Srbije, znam da je kasno i neću … Jel mogu da iskoristim sada ja svoje vreme? Dobila sam reč i nemojte vreme da mi uzimate. Budite parlamentarni, toliko možete. Ceo dan vas slušamo ovde, evo možete mene nekoliko minuta da saslušate. 

ANA BRNABIĆ: Dobili ste reč, izvolite. Vi ste čitav dan dobacivali. Dakle samo nastavite. 

ANA JAKOVLJEVIĆ: Uvaženi građani Srbije, ono što želimo da kažemo da će Narodni pokret Srbije podržati ove izmene zakona zato što smatramo da je to u interesu građana Srbije. Da tako mislimo govori naše ponašanje, jer smo vrlo konstruktivno pristupili rešavanju političke krize u koju ste nas doveli kada ste pokrali izbore 17. decembra. Prisustvovali smo pregovorima, postavljena su tri uslova koja ste uz nećkanja na kraju prihvatili i smatrali smo da prihvaćeni uslovi sada nas obavezuju da ispoštujemo naše i ne bojkotujemo izbore. Ono na čemu ćemo insistirati da dve radne grupe, jedna koja se tiče uvida u birački spisak, a druga koja se tiče izmena izbornih zakona. Potrudićemo se da one ne budu mrtvo slovo na papiru i da ne pristupite tome da ako hoćete nešto da ne uradite, vi osnujete radnu grupu. Maksimalno ćemo se boriti za građane Srbije i za njihovo pravo da slobodno glasaju, da se nikada više ponovi scenario 17. decembra. Mi znamo da se nećete preko noći probuditi i postati demokratska vlast, jer je to nemoguće posle 12 godina, ali ćemo slušajući naše građane koji nam stalno govore u kontaktima da moramo da se borimo, boriti da vas konačno sa vlasti skinemo. Tako da, ono što želim da poručim građanima Srbije, mi biramo borbu svim demokratskim sredstvima i pozivamo građane da na sledeće izbore izađu u što većem broju, jer tako možemo da sprečimo sve marifetluke koje pripremate i koje hoćete da sprovedete. Idemo do pobede, samo da znate. 

ANA BRNABIĆ: Hvala vam mnogo. Dobro, da zaključimo i ovu temu. Reč ima predlagač Milenko Jovanov, pa da zaključimo pretres. Izvolite. 

MILENKO JOVANOV: Hvala predsednice. Dakle, zahvaljujem se svima na prilici da u ime svih poslaničkih grupa koje su potpisale ovaj predlog, danas govorim o njemu. Ipak, ja sam očekivao da i oni koji su potpisali predlog nešto kažu pozitivno o onome što su potpisali, međutim, to je izostalo. Oni su imali svoje mantre koje moraju da ponavljaju u nedogled pa smo došli dotle da oni koji su potpisali predlog o predlogu ne kažu ništa, a i ako su izdržavana lica u petoj deceniji života, pričaju o tome kako treba urediti privredu. Imaju rešenje za privredu itd. Sa druge strane, ovo je nama, rekao bih gospođo predsednice jedna vrlo dobra lekcija za ubuduće. Da prosto imamo ozbiljno saznanje sa kakvim ljudima imamo posla, da imamo danas zahvaljujući današnjem danu ozbiljno saznanje ako je neko i sumnjao da su ljudi koje potpis apsolutno ni na koji način ne obavezuje, da jednostavno će sutra isti oni nas da optužuju i u to budite uvereni i mene i vas, zato što je danas evo prošlo ovo sa raspravom, a ne bez rasprave i zato što imaju koji dan kraće da skupljaju potpise ili nešto treće. Mi ćemo biti krivi za njihov novi poraz i sve ono što sledi i to je činjenica. Toga sam svestan već danas. Ponovo kažem da ovo nije nešto što nas raduje, nije nešto što smo sa oduševljenjem prihvatili, ali za razliku od njih, mi smo se prema ovome odnosili kao prema zajedničkom predlogu i još jednom kažem, apsolutno niko od njih reč u korist onoga što je sam potpisao gotovo danas da nije rekao. Ponavljali su svoje govore, trošili svoje vreme, a onda se dokazivali međusobno, i to će sada da bude tek interesantno u narednim danima i nedeljama, ko je veća opozicija, ko je veći opozicionar itd. Tako da smo u tom sukobu koji je rešen u odnosu šest prema tri na predsedništvu koalicije koja više ne postoji, najviše stradali mi, jer i jedni i drugi udaraju po nama da bi pokazali svoju pravovernost. Međutim, neće mnogo proći kada će krenuti da udaraju jedni po drugima, a onda ćemo imati prilike da čujemo iz prve ruke ko je kakav i ko je šta, kao što uvek bude kada se raziđu i kada počnu onako da iznose taj prljav veš jedni o drugima. U svakom slučaju, mi ćemo u danu za glasanje u potpunosti realizovati ono što je dogovor i glasati za ovaj predlog, iako nam za izglasavanje ovog predloga, kao što sam već rekao, nije nešto što nas čini radosnim, ali dogovor je dogovor, reč je reč i to mora da se primeni i sprovede do kraja, a ova iskustva koja smo danas imali prosto treba da nam posluže da dobro razmislimo o svemu onome o čemu smo se dogovarali u toku razgovora, što se tiče komisija. Kao što ste čuli, mi smo već optuženi da ta komisija neće da radi ništa, jer kako kažu, kad nećete da se problem reši vi formirate komisiju. Znači, oni neće da se problem reši jer su predložili komisiju. To je, dakle, zaključak logički onoga što je maločas rečeno. Dakle, oni neće da se problem reši i zato su nam predložili formiranje komisije, a mi treba sada da razmislimo da li to treba da prihvatimo ili ne prihvatimo, pošto mi želimo da se problem reši. Prema tome, ovo iskustvo će nam svakako značiti u budućnosti u razgovoru sa ovim ljudima i na Kolegijumu i na svemu ostalom, a ja vas pozivam da dobro izanalizirate današnju sednicu, dakle, to vas pozivam kao šef poslaničke grupe Aleksandar Vučić – Srbija ne sme da stane, da uradite analizu današnje sednice i da se posle toga dogovorimo kako ubuduće da radimo, jer ovaj Hajd park koji je od Skupštine napravljen, u kome svako ko uključi mikrofon priča šta mu padne na pamet, ne liči ni na šta. Dakle, nije nama i ne može da bude dnevni red povod za okupljanje, nego nešto o čemu se raspravlja, a ako neko nije sposoban da raspravlja o onome što je sam potpisao i da govori o onome iza čega je svojim potpisom stao, onda je najpametnije bilo da ćuti i mislim da bi to za mnoge koji su danas govorili, a potpisali su ovo bilo bolje i što se tiče njihovih rezultata na izborima koji slede. Na izborima koji slede naša pobeda će biti jednako ubedljiva, kao što je bila i do sada. Džaba i plaćeni lobisti, džaba i naručeni izveštaji, džaba sve. Narod Srbije odlučuje i narod Srbije će slobodno i demokratski, kao i do sada, odlučiti u kom pravcu želi da ide Srbija. Ja sam uveren da će to biti politika predsednika Vučića, kao što je na republičkom, kao što je na pokrajinskom, tako i na gradskom nivou u Beogradu i u čitavoj Srbiji gde se izbori budu održavali. Hvala. 

ANA BRNABIĆ: Hvala vam. Jeste bila specifična sednica, neko ko gleda sednicu stekao bi utisak da su poslanici većine predložili ovaj zakon, a ne da su poslanici opozicije predložili ovakvo rešenje, a poslanici većine prihvatili, zato što svako ko se javio i podržao zakon bio je u stvari protiv. Tako da je zanimljiva jedna situacija. P, sada ćemo da nastavimo onako kao što smo se dogovorili, pošto ste vi to tražili, a mi izašli u susret, tako da ćemo nastaviti tako. U svakom slučaju, pošto smo završili pretres o svim amandmanima, zaključujem pretres Predloga zakona u pojedinostima i pošto smo obavili pretres Predloga zakona u načelu i pojedinostima, Narodna skupština će u danu za glasanje odlučivati o Predlogu zakona u načelu, pojedinostima i u celini. Saglasno članu 87. stav 5. Poslovnika Narodne skupštine, određujem utorak 23. april 2024. godine, sa početkom u 10.00 časova, kao dan za glasanje o tački dnevnog reda Prve sednice Prvog redovnog zasedanja Narodne skupštine Republike Srbije u 2024. godini. Hvala vam i hvala građanima na pažnji i strpljenju.