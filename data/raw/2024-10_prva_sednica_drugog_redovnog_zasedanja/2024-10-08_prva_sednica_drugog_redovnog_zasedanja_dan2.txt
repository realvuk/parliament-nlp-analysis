ANA BRNABIĆ: Poštovane dame i gospodo narodni poslanici, nastavljamo rad Prve sednice Drugog redovnog zasedanja Narodne skupštine u 2024. godini. Na osnovu službene evidencije o prisutnosti narodnih poslanika, konstatujem da sednici prisustvuje 101 narodni poslanik. Radi utvrđivanja broja narodnih poslanika prisutnih u sali, molim narodne poslanike da ubacite svoje identifikacione kartice u poslaničke jedinice. Konstatujem da je, primenom elektronskog sistema za glasanje, utvrđeno da je u sali prisutno 52 narodnih poslanika, tako da molim narodne poslanike većine da ubace svoje identifikacione kartice, kako bi mogli danas da radimo. Hvala vam. Konstatujem da je primenom elektronskog sistema za glasanje utvrđeno da je u sali prisutno 155 narodnih poslanika. Hvala vam još jednom što ste obezbedili uslove za rad. Hvala narodnim poslanicima većine. Idemo dalje. Ko želi da postavi pitanje? Izvolite, Dragana Rakić. 

DRAGANA RAKIĆ: Poštovane građanke i građani Srbije, poštovani korisnici usluga „Srbijavoz“, u vaše ime postavljam sledeća pitanja i postavljam pitanje Poverenici za ravnopravnost, Zaštitniku građana, tržišnoj inspekciji i ministru za građevinarstvo i saobraćaj. Naime, od 1. septembra AD „Srbijavoz“ alarmantno krši prava građana ove države zato što na protiv ustavan, protiv zakonski na diskriminatorski način vrše jednu veliku diskriminaciju i ukidaju pravo čitavim grupama građana da kupuju karte za prevoz železnicom. Naime, „Srbijavoz“ je uvela kartomate na mnogim stanicama, na mnogim seoskim stanicama. Ti kartomati su često u kvaru pa ne rade, ali najveći problem jeste što na kartomatima možete da kupite kartu samo ako imate račun otvoren u banci, odnosno ako imate karticu. Znači, ne možete za keš da kupite kartu. I šta se onda dešava? Onda se dešava da poljoprivrednik, koji nije dužan da ima otvoren račun u banci, kartu umesto 112 dinara da se preveze npr. od sela Uljma do Vršca plati 612 dinara. Znači, za jednu vožnju koja traje manje od 10 minuta studenti, srednjoškolci, zaposleni, poljoprivrednici i svi oni koji nemaju otvorene račune u bankama i nemaju kartice i ne mogu na kartomatima „Srbijavoza“ da kupe karte plaćaju kaznu od 500 dinara u samom vozu. To je jedna ogromna diskriminacija. Pozivam državu da reaguje. Takođe pozivam rukovodstvo „Srbijavoza“ da se provoza malo, da izađe iz svojih džipova i svojih preskupih automobila i da krenu oni sami da koriste usluge koje pružaju građanima Srbije. Šta je rešenje? Rešenje da se na kartomatima omogući da se i za keš kupuju karte. Dalje, do juče smo znali da postoje fantomski birači. Juče smo shvatili da postoji fantomska predsednica Skupštine koja vodi sednicu Skupštine, a u stvari nije prisutna, jer je izvadila karticu sa svog mesta. Ono što vi ne znate, a znamo mi koji živimo u Vršcu i Južnom Banatu da postoje i fantomski autoputevi koje čas vidiš, čas ih ne vidiš. Tako da prvi autoput, o kome se u Srbiji govorilo, a govorilo se 2014. godine i o njemu je pričao tadašnji premijer Srbije Aleksandar Vučić, jeste autoput koji bi spajao Beograd preko Vršca sa Temišvarem. Taj put se fantomski pojavljuje od 2014. godine svaki put u predizbornoj kampanji. Kako prođe predizborna kampanja tako prestane priča o tom autoputu. Znači, imam pitanje i za Aleksandra Vučića i za Ministarstvo građevine i saobraćaja – šta se dešava sa auto putem Beograd – Vršac – Temišvar? Gde je zapelo, naprednjaci? O tom autoputu je i tadašnji ministar, znači govorim o 2014. godini, Milutin Mrkonjić takođe govorio da je prioritet, da je prioritet Srbija nakon završetka Koridora 10 da će se krenuti sa izgradnjom ovog autoputa. Šta se dešava u stvari? Dešava se to da izgleda autoputevi ovde u Srbiji niču u zavisnosti od želje investitora, stranih investitora. Pa vas pitam, pitam ministra i pitam Aleksandra Vučića – da li je Zrenjanin dobio autoput samo zato što je tamo otvoren „Ling Long“ da bi se izašlo u susret kineskom investitoru? Da li je Loznica dobila autoput pre Vršca samo zato zbog nesrećnog rudnika „Jadar“? Da li je moguće da država Srbija na čijem čelu je SNS od 2012. godine da se isključivo rukovodi interesima investitora, stranih investitora koji uništavaju našu ekologiju i životnu sredinu, poput najavljenog kopanja litijuma u Jadru ili jednog od najvećih zagađivača u Evropi, a to je industrija gume, odnosno „Ling Long“ u Zrenjaninu? Ako je to cena da jedan grad dobije autoput, onda su Vrščani srećni što neće dobiti autoput to Temišvara. Mi ćemo ipak sačekati leteće automobile i leteće autobuse koje je predsednik Aleksandar Vučić najavio. Hvala. 

ANA BRNABIĆ: Hvala. Milica Marušić Jablanović ima reč. 

MILICA MARUŠIĆ JABLANOVIĆ: Hvala predsednice. Ja bih počela od pitanja za ministarku Đedović Handanović. Žao mi je što juče nisam imala priliku da je pitam to, ali volela bih da dobijem ovaj odgovor svakako. Pošto je ona ponovila nekoliko puta da će doći do smanjenja emisije CO2, gasova staklene bašte i da ćemo smanjiti zavisnost od fosilnih goriva, mene zanima kada smo to videli u mišljenju Vlade i čuli od ministarke da li su oni uzeli u obzir emisije izazvane tokom celog procesa proizvodnje novih automobila? Zapravo veliki deo energije koje se koriste za ekstrakcije i preradu litijuma upravo potiču od fosilnih goriva koja, znate, emituju upravo CO2. Istraživački podaci kažu da za svaku tonu iskopanog litijuma oko 15 tona CO2 se emituje u vazduh. Zašto ste nam to prećutali? Drugo, rekli ste da prelazak na električna vozila navodno smanjuje našu zavisnost od fosilnih goriva. Kako se napajaju ti automobili? Da li možda na struju? Kako se u Srbiji proizvodi struja? Opet koristimo fosilna goriva. U krajnjoj liniji, ako ćemo smanjiti zavisnost od fosilnih goriva zašto pravimo nove termoelektrane? Zanima me koja je logika u celom tom procesu? Drugo, volela bih da vidim neke komparativne podatke efekta uređivanja ovih šinskih sistema prevoza gde može na primer 300 ljudi da se preveze u jednom vozu u odnosu na efekte 300 električnih automobila, koji treba tek da se proizvedu i ljudi treba da ih kupe nekim novce koji nemaju? Drugo pitanje za Ministarstvo finansija – kada će se ukinuti PDV na donaciju hrane ili uvesti taj konvenzacioni fond za povrat PDV o kome ste govorili u medijima, to smo mogli da ispratimo? Suština ova dva sredstva je istra. Dakle, podstiče se donacija hrane. Moje pitanje je i koji su rezultati rada radnih grupa formiranih 2018. godine kako bi se zakonski uredio institut doniranja hrane? Prošlo je šest godina. Želim samo da podsetim da prema Zavodu za statistiku oko 20% stanovnika živi u riziku od siromaštva, što znači da imaju primanja ispod 26.500 dinara. Od toga, 800 hiljada živi u apsolutnom siromaštvu, a mi ne možemo šest godina da promenimo Zakon o PDV ili da uvedemo konvenzacioni fond. Kome je to u interesu? Građanima Srbije svakako nije. Hvala. 

ANA BRNABIĆ: Hvala. Reč ima Ahmedin Škrijelj. Izvolite. 

AHMEDIN ŠKRIJELJ: Predsednice Narodne skupštine, koleginice i kolege poslanici, postaviću dva pitanja Vladi Republike Srbije. Članom 14. Ustava Republike Srbije propisana je obaveza državnim organima da osiguraju posebnu zaštitu Bošnjacima i drugim manje brojnim narodima radi ostvarivanja potpune ravnopravnosti i očuvanja njihovog identiteta. Ustav Republike Srbije u članu 77. utvrđuje pravo Bošnjacima da u državnim organima i službama sa javnim ovlašćenjima u sandžačkim opštinama budu zastupljeni srazmerno nacionalnoj strukturi stanovništva u tim opštinama. Pitanje srazmerne zastupljenosti nacionalnih manjina u javnom sektoru regulisano je nizom zakona, kao što su Zakon o zaštiti prava i sloboda nacionalnih manjina, Zakon o policiji, Zakon o javnom tužilaštvu, Zakon o uređenju sudova, Zakon o sudijama, Zakon o državnim službenicima i Zakon o zaposlenima u javnim službama. Međutim, pored Ustava i zakona Bošnjacima nije omogućeno da ostvare Ustavom garantovano pravo u pogledu adekvatne i srazmerne zastupljenosti u državnim organima u skladu sa nacionalnom strukturom stanovništva u sandžačkim opštinama. Ta činjenica je jedan od parametara koji možemo meriti stvarni položaj Bošnjaka u Republici Srbiji, ali i miroljubivost i demokratičnost ove vlasti. Podsećam sve na član 3. Ustava Republike Srbije kojim je utvrđeno da se vladavina prava između ostalog ostvaruje tako što se vlast povinuje Ustavu i zakonu. Shodno tome pitam predsednika Vlade Republike Srbije, zašto Vlada Republike Srbije ne dozvoljava Bošnjacima ostvarivanje Ustavom i zakonom garantovano pravo na zastupljenost u državnim organima i službama sa javnim ovlašćenjima u skladu sa nacionalnom strukturom stanovništva u sandžačkim opštinama? Drugo pitanje se odnosi na predsednika Vlade i ministarku prosvete, nauke i tehnološkog razvoja. Ustav Republike Srbije i Zakon o visokom obrazovanju utvrđuju pravo da se na visokoškolskim ustanovama ostvaruju studijski programi i na manjinskim jezicima, kako bi se školovali kadrovi za izvođenje nastave na manjinskim jezicima u osnovnim i srednjim školama. Međutim, na državnom univerzitetu u Novom Pazaru ne postoje studijski programi na kojima bi trebalo da se obrazuju kadrovi za potrebe nastave na bosanskom jeziku. Nastava na bosanskom jeziku izvodi se u osnovnim i srednjim školama u Novom Pazaru, Tutinu, Sjenici i Prijepolju. Dakle, postoji potreba i potrebno je ići u susret toj potrebi. Pitam predsednika Vlade Republike Srbije i ministarku prosvete, nauke i tehnološkog razvoja, da li će se budžetom za 2025. godinu predvideti sredstva za uspostavljanje odgovarajuće katedre i studijskih programa na bosanskom jeziku na državnom univerzitetu u Novom Pazaru i da li će se preduzeti druge mere kojima će se omogućiti da državni univerzitet u Novom Pazaru u svakom smislu bude odraz socijalnog okruženja u kom radi i deluje? Hvala. 

ANA BRNABIĆ: Hvala. Reč ima Milija Miletić. 

MILIJA MILETIĆ: Zahvaljujem se poštovana predsednice Skupštine, poštovani prijatelji. Ja ću postaviti nekoliko pitanja. Konkretno bih prvo kao poslanik koji dolazi iz Svrljiga dao veliku podršku, kao prvo predsedniku opštine Svrljiga i našim ljudima u Svrljigu, ali i gradonačelniku Niša gospodinu Dragoslavu Pavloviću koji je sada krenuo sa radom. Prvi koraci su mu bili, to bih pozdravio, da se obezbedi isplata naknade zarade radnicima mašinske industrije, elektronske industrije koji nisu bili isplaćeni. To je za mene jedna velika stvar, to je velika podrška tim ljudima. Moje pitanje se tiče baš toga, pošto imamo i u Svrljigu i u okolnim opštinama dosta naših ljudi koji su radili, ranije bili u društvenim preduzećima, izgubili su radna mesta, radili su i utužili su kao i radnici u Nišu mašinske industrije i elektronske industrije. U Svrljigu imamo 1.500 ljudi koji na takav način ostvarili prava i mogućnost da se i njima isplati ta zaostala zarada za ono što nije isplaćeno, to su sve trendovi bili od 2000. godine pa na ovamo kada su te društvene firme očerupane gde su ljudi izgubili radna mesta. Sada ti isti ljudi koliko ih je ostalo, dosta je ljudi izgubilo svoje živote, nisu imali mogućnost da isplate ni struju, ni vodu, ni bilo šta. Evo sada je počelo sa isplatom. Moje pitanje je Vladi, odnosno Ministarstvu privrede, predsedniku Vlade. Da li će imati mogućnost da se isplati i svim tim našim radnicima koji su radili u tom vremenu, kao radnici u Nišu, da se isplati ta zaostala zarada koja je bila pred sudom, sve je pravosnažno doneseno da se to isplati? Da li može da se isplati? Koji su koraci i do kada to možemo očekivati? Stvarno je veliki problem u tim našim malim sredinama, baš zbog toga što veliki broj tih naših ljudi koji su otišli u penziju. Njihove penzije su male, njihove penzije nisu dovoljne da servisiraju sve ono što je potrebno. S druge strane, male opštine i iz koje ja dolazim, to su opštine siromašne, devastirane, demografski ugrožene. Mislim da bi morali da nađemo načina da u narednom periodu da se tim opštinama obezbedi na isti način kao što je to odrađeno za grad Niš, što ja podržavam i za sve one radnike koji su radili u mašinskoj industriji i elektronskoj industriji, koji su to stvarali, gradili, izgubili su svoja radna mesta. Za mene kao čoveka je to velika potreba. Siguran sam da ćemo iznaći mogućnosti da u okviru budžeta se isplati i tim našim ljudima koji su radili u tom vremenskom periodu, gde su izgubili svoja radna mesta. Tu mislim konkretno na Svrljig i na ostale opštine na jugoistoku Srbije koje isto imaju takav problem. Hvala još jednom. Ja sam siguran da ćemo morati naši rešenje, jer je tamo stvarno velika potreba da se iznađu sredstva i da se tim ljudima to isplati zato što su to zaslužili i zato što je to njihova potreba. 

ANA BRNABIĆ: Hvala. Reč ima Dragan Stanojević. Izvolite. 

DRAGAN STANOJEVIĆ: Poštovanje drage kolege. Predsedavajuća imam nekoliko pitanja. Prvo pitanje je za ministra za dijasporu bez portfelja. Nedavno je ovde održan skup dijaspore. Neverovatno, to se nikada nije dogodilo, ali mi kao Odbor za dijasporu i naravno ja kao predsednik nisam bio uopšte obavešten, niti smo bili pozvani. Niko iz našeg Odbora nije učestvovao na tom skupu. Ne samo to. Naravno, kao predsednik dijaspore takođe nisam bio pozvan, odnosno nismo bili uopšte informisani da će taj skup da se održi. Skup se održao u našoj Skupštini. Prosto je neverovatno da nas o tome ne obaveste, da mi ne učestvujemo. A da ne govorim o rezultatima prethodnog tog perioda, gde nemamo odgovor ni na jedno pitanje koje dijaspora i kroz Skupštinu to postavilo u prethodnom periodu. Dakle, pitanje je za ministra Milićevića. Kakav je to način saradnje, kada smo mi ovde kao skupštinski Odbor, ja bih rekao čak i poniženi na jedan takav način, da dođu u naš dom ljudi iz dijaspore, a da nas o tome ne informišu i da nas ne pozovu? To je prva stvar. Druga stvar je, već koje su moje kolege ranije postavljali pitanje. Kada će biti skinute sankcije sa Belorusije? Mi ćemo to pitati svaki put dok ne dobijemo odgovor, pošto ga do sada nismo dobili. Paralelno pitanje tome jeste. Da li će i kada će biti otvoren let Beograd-Minsk, jer su izuzetno velike potrebe. Naravno, velika je ekonomska opravdanost tih letova, pošto bi moglo da leti i deset letova dnevno. Ne vidimo razlog zašto se to do sada nije uradilo? Treće pitanje i poslednje. U Priboju postoji naselje Jarmovac gde postoji jedna nelegalni kamenolom koji je naneo štete, ništa manje nego litijum koji može da nam nanese takođe veliku štetu. Godinama se tu krade, tu je nelegalni kamenolom na kome se godinama krade materijal, urušava ne samo ekologija, tu su putevi koji su bili mnogo puta zakrčeni gde ljudi nisu mogli da prođu. Naravno tu je i jedna rečica koja je zatrpana tim kamenjem, jer je kamenje bilo toliko veliko da je preletalo čak automobile i ljudi su bili ugroženi. Koliko su se građani žalili nikad nikakve reakcije nije bilo. Pitanje za ministra koji kontroliše vodoprivredu zato što inspektori u Priboju koji rade taj deo posla izborno, dakle, ako 90% imate problem nelegalnog kamenoloma gde je ugrožena i reka i stanovništvo i ekologija, oni na to ne reaguju, ali zato reaguju kada se uradi nadstrešnica kod nekog ispred kuće gde mu je to politički protivnik. Dakle, neverovatno jedan neprofesionalizam inspektora vodoprivrede koji ne preduzimaju ništa. Ne samo oni, tu je i opštinska uprava. Ništa ne preduzimaju za nešto što se godinama čini nelegalno i vrši se krađa, ali su zato tu da kazne najobičnije građane za najobičniju nadstrešnicu za garažu pošto znamo da su ove godine bili veliki gradovi i ljudima su uništene i kuće i automobili itd. To su ta tri moja pitanja na koja bih želeo da čujem odgovor. Hvala. 

ANA BRNABIĆ: Hvala vam, samo ću vam reći sa mesta predsednice Skupštine da ste potpuno u pravu što se tiče Odbora za dijasporu i da sam odmah naložila da kontaktiraju ministra i da mu skrenu pažnju da mora da se konsultuje i da uključi Odbor u svoje aktivnosti. Ima reč Zdravko Ponoš. Izvolite. 

ZDRAVKO PONOŠ: Hvala. Pitanje za Ministarstvo energetike i ministarku Handanović - Da li je ministarka Handanović 9. decembra 2022. godine bila u sastavu delegacije koja je u Briselu imala sastanak sa predstavnicima kompanije "Rio Tinto". Da ne bude zabune, ministarka Handanović se na tom sastanku predstavljala pod drugim prezimenom, ali se nesumnjivo radi o istoj osobi. Da li je u toj delegaciji bio predsednik Srbije Aleksandar Vučić, koji je predvodio delegaciju? Da li je u delegaciji bio i tadašnji savetnik u kabinetu predsednika Republike, Danilo Cicmil? Ko su bili sagovornici sa strane kompanije "Rio Tinto" i šta je bila tema razgovora? Da li je tadašnja premijerka, Ana Brnabić, bila obaveštena o tom sastanku? Da li su nadležna ministarstva i Vlada dali saglasnost za to službeno putovanje u inostranstvo i da li je platforma za razgovore razmatrana na Vladi? Po čijem nalogu je ministarka Handanović putovala u Briselu, na koji način i o čijem trošku? Da li je ministarka Handanović bila informisana i svesna da je u momentu kada je taj sastanak obavljan, bila na snazi odluka Vlade Srbije o obustavljanju svih daljih aktivnosti na Projektu "Jadar"? Drugo pitanje je za premijera Vučevića i predsednicu Skupštine Republike Srbije, Anu Brnabić - Da li je Ana Brnabić, u to vreme obavljajući dužnost predsednika Vlade Republike Srbije, sredinom decembra 2023. godine, uputila pismo evropskoj administraciji, naslovljeno na gospodina Marka Makoveca, deputy manager director EEAS na temu "Tumačenje deklaracije sa samita EU zapadni Balkan" od 13. decembra 2023. godine? Dokumenta pod naslovom "Sporazum o putu normalizacije i implementacije", Aneks, a koji se odnosi na tumačenje obaveza na koje je predsednik Vučić pristao prihvatanjem Ohridskog sporazuma? Da li se u tom pismu navodi da pomenuti dokument, citiram: "ne predstavlja pravno obavezujući sporazum po međunarodnom pravu"? Da li je gospođa Brnabić ubrzo posle toga, a nakon diplomatskih intervencija iz nekih evropskih metropola, uputila novo pismo, izmenjenog sadržaja, u kome se izostavlja sporna rečenica? Da li je tačno da se u propratnom pismu uz to drugo pismo, koje je potpisala i ponovo naslovila na gospodina Makoveca, moli da se prvo pismo zanemari? Šta je bio razlog za tu vrstu prepiske, neuobičajene u diplomatskoj praksi, i po sadržaju i po nivou komunikacije, da premijer suverene zemlje komunicira u zvaničnoj prepisci sa službenikom EU administracije? Treće pitanje je za ministra finansija, Sinišu Malog - Dokle su odmakli razgovori i dogovori sa firmom "Arčer aviejšen" iz San Hozea na temu letećih taksija? Šta je razlog da sa ovom firmom ministar Mali potpisuje tzv. sporazum o obelodanjivanju, tj. "non-diskložer agriment", kojim se poslovni odnos Vlade Srbije i ove strane privatne firme stavlja u kategoriju tajnosti? Da li su već stvorene neke obaveze za državu Srbiju ili grad Beograd, eventualno, na temu letećih taksija, sa firmom "Arčer aviejšen" ili nekom drugom firmom? Iz koje budžetske stavke će se finansirati projekat letećih taksija, koje je nenadležno najavio predsednik Aleksandar Vučić? Četvrto pitanje je za predsednika Vlade Vučevića - Gde je nestao ministar odbrane Gašić? Odavno se ne pojavljuje u javnosti. Da li je ministar Gašić sprečen da obavlja svoju dužnost ministra odbrane, šta je uzrok njegove sprečenosti i do kada se procenjuje da će biti ta sprečenost na snazi? Hvala. 

ANA BRNABIĆ: Hvala. Reč ima poslanik Rastislav Dinić. 

RASTISLAV DINIĆ: Hvala, predsedavajuća. Mi smo imali prilike da čujemo juče, a i tokom poslednjih par meseci, kako izgleda ova rasprava oko "Rio Tinta" i na koji način se vlast brani od optužbi da je dopustila projekat koji je izuzetno štetan za Srbiju i sve njene građane i građanke. Ta odbrana obično ide u dva koraka. Prvi korak je - pa, znate kako, ovo još nije ništa strašno, još uvek je ovo samo istraživanje, nije ovo strašno, pa ništa nismo potpisali, pa ništa se nije desilo, pa nije, ništa, ništa, sve u redu, nema problema, još smo u istraživačkoj fazi. A onda dođe drugi korak koji kaže - e, pa sad je kasno. Znate šta, kasno je sad. Ne možete ništa. Sad postoje međunarodni ugovori, sad postoje tužbe potencijalne kojima će Srbija biti izložena i sada je kasno. Kriv je neko drugi, krivi su žuti, krivi su oni prethodni, krivi su ne znam ni ja ko. Saznali smo proteklih dana da je u oblasti sela Gornja Studena i Bancarevo u blizini Niša, izuzetno blizu jednog važnog vodoizvorišta u Studenoj, iz koga se snabdeva ceo Niš, da je jedna australijska kompanija, ovog puta je u pitanju "Apolo mineral limitid", počela istraživanje, odnosno bušenje u sklopu istraživanja. Ista kompanija je podnela zahtev da počne istraživanja u oblasti Kopajske reke. Dakle, hajde da sada intervenišemo na vreme i da vidimo kako je moguće da uključimo lokalnu zajednicu, pre svega žitelje ovog kraja, u pitanju su obronci Suve planine, kao i svi građani i građanke Niša koji se snabdevaju vodom iz ovog kraja, kako oni mogu da učestvuju sada na vreme u odlučivanju o tome šta će se dešavati sa ovim istraživanjima u svakom koraku ovog procesa? Dakle, mene interesuje, ovo je pitanje za ministarku Đedović Handanović, na koji način građani i građanke Niša i ovog kraja mogu da učestvuju u odlučivanju i u razmatranju svih narednih koraka u ovim istraživanjima. Šta to znači - kako mogu da učestvuju? Kako mogu stvarno da učestvuju, ne samo pro forme, ne samo fasadno, nego kako zaista mogu da odlučuju i da učestvuju u odlučivanju o ovom pitanju, o ovom procesu? To možemo da merimo time što svako pravo odlučivanje može njima da u svakom trenutku omogući pravo veta. Dakle, može građanima i građankama Niša da omogući da kažu - ne, čuli smo, saslušali smo ekspertska mišljenja, sve smo čuli i uprkos tome ne želimo ove projekte u svom kraju. Moje pitanje za ministarku je - koji su institucionalni načini za ovo učešće? Ukoliko takvih uslova nema građani i građanke Niša će se svakako suprotstaviti svakom štetnom projektu, samo što će to morati da se dešava kroz proteste, na vaninstitucionalne načine i tog projekta na kraju svakako neće biti, zato je bolje da znamo koji su institucionalni načini za ovaj dijalog. To je prvo pitanje. Drugo pitanje ima veze sa nečim drugim, sa međunarodnom politikom. Mi smo videli nedavno da se predsednik Aleksandar Vučić susreo sa Benjaminom Netanjahuom, bilo je tu puno smeha, puno zadovoljstva, ova dva demokratske lidera su očigledno vrlo naklonjeni jedan drugom, izrazili su sve najlepše želje. Šta stoji u pozadini ovog susreta, to smo takođe saznali u nedavno objavljenom istraživanju BIRN-a, kaže da je tokom proteklih godinu dana Srbija izvezla više od 23 miliona evra naoružanja u Izrael. U ovom trenutku, kao što znamo, odvijaju se brojne vojne akcije Izraelske vojske kako na teritoriji Gaze, sada vidimo i na teritoriji Libana, u njima na žalost, postoji mnogo kršenja normi i pravila ratovanja. Postoji mnogo potencijalnih i realnih ratnih zločina države. Eksperti UN su još u junu ove godine izrazili, zahtevali da države ne izvoze naoružanje Izraelu, da je to nešto što ih izlaže potencijalnom saučešću u ratnim zločinima. Čuli smo i od Emanuela Makrona zahtev da se više ne izvozi naoružanje Izraelu, moje pitanje je - šta je potrebno da se desi da Srbija prestane da izvozi naoružanje Izraelu? Toliko od mene i hvala puno.

ANA BRNABIĆ: Svaka vam čast, vi ste šampion do sada, u dva pitanja ukinuste dve industrije, svaka čast. Dva pitanja, sto hiljada radnih mesta manje. Reč ima Slađana Radisavljević. 

SLAĐANA RADISAVLJEVIĆ: Imam tri pitanja. Prvo pitanje je namenjeno vama, gospođo predsednice Skupštine. Ono glasi – kada ćete zakazati sednicu Narodne skupštine i raspravljati o zakonu o zaštititi i zastupanju državnih interesa na KiM? Kada ćete omogućiti raspravu o ovom najvažnijem državnom pitanju? Ističem da je potrebno da toj sednici prisustvuje i predsednik Republike kojeg smatramo najodgovornijim za vođenje politike u zadnjih 10 godina. Prihvatanjem francusko-nemačkog plana, a kasnije i ovog Ohridskog sporazuma doveo nas je u takvu situaciju da više, čini mi se, nemamo izlaza. Vidi se, odnosno očigledno je da je ta politika doživela neuspeh, slom i da je ovde potrebno raspravljati, a iz korena promeniti delovanje. Drugo pitanje je za predsednika Vlade i ministarku obrazovanja – zašto Vlada Republike Srbije ne poštuje Protokol potpisan sa četiri reprezentativna sindikata iz oblasti obrazovanja? Mene kao prosvetnog radnika dosta ljude sreće i kaže – kako ste tako nezahvalni i nezadovoljni sa povećanjem od 50%. Nekima paušalnim tumačenjima ljudi stiču, da kažem, uverenje da je plata prosvetnim radnicima podignuta 50%. Radi se o povećanju 50% većim u odnosu na ostale, da kažem, javne službe, sa 8% na 12%. Samo 2018. godine smo imali da nam je osnovna plata u prosveti bila jednaka prosečnoj plati u Srbiji. Vidi se da i sve zemlje u okruženju imaju tu osnovnu platu koja je veća od prosečne plate, sem Republike Makedonije. Evo, najjednostavnije – ako je plata 100.000 povećanjem od 8% oni koji imaju, da kažem, prosečnu platu, dolazimo na 108.000. U ovom trenutku, odnosno do kraja godine odnos osnovne i prosečne zarade u prosveti biće 0,88. To je otprilike oko 90.000. Sa povećanjem od 12% mi dolazimo na 100.000 dinara. Nije izjednačeno, znate. Mnogo veće povećanje treba da bude da bi se izjednačilo. Tako da, molim vas da to imate u vidu, da u budžetu za narednu godinu planirate sredstva jer smatram obrazovanje najbitnijom oblašću. Morate planirate i ono što smo ranije pričali, možda stanove za ljude zaposlene u prosveti, kao što je to urađeno za vojsku i policiju. Treće pitanje namenjeno je predsedniku Vlade i ministru za rad i socijalna pitanja, a odnosi se na penzionere – kada će biti izmenjen Zakon o PIO u članu 70. a) kojim se trajno umanjuje penzije onima koji su u penziju otišli pre navršenih 65 godina? Srbija ima dosta ljudi koji su počeli mladi da rade, i u ovom trenutku dosta mladih ljudi, hvala Bogu, zasniva radni odnos sa 18, 19, 20 godina. Ti ljudi kada dođu, kada napune 61, 62, 63 godine oni ostaju trajno kažnjeni. Ovim tzv. penalima, a ja mislim čistom pljačkom penzija se umanjuje 0,34% mesečno, a po tom osnovu pojedini penzioneri mogu mesečno da izgube i čitavih 20.000. Zaista smatram da država treba da bude pravedna prema svojim građanima. Radi se o ne malom broju ljudi. Insistiraćemo, znači, ako to sami ne shvatite, odnosno predložićemo izmene i dopune ovog zakona, Zakona o PIO. U situaciji kada pričamo o zlatnom dobu, kada milijarde trošimo na bespotrebne, a čini mi se i koruptivne projekte, i kada pravimo jednu potpuno novu, da kažem, elitu, nažalost uglavnom od neobrazovanih i sa kupljenim diplomama, vreme je da shvatimo da su nam prosveta, zdravstvo i da su nam penzioneri prioritet. Hvala. 

ANA BRNABIĆ: Hvala vam. Reč ima Nataša Bogunović. 

NATAŠA BOGUNOVIĆ: Poštovana predsednice, poštovane kolege poslanici, poštovani građani Srbije. Danas bih postavila pitanje ministru za ljudska i manjinska prava i ministru za rad, zapošljavanje, boračka i socijalna pitanje, a pitanje se tiče sprečavanja diskriminacije i ostvarivanja prava osoba sa invaliditetom. Srbija ima sva potrebna dokumenta kojima su definisani ciljevi iz sektorske politike za unapređenje položaja osoba sa invaliditetom. Od donošenja prvog Zakona o sprečavanju diskriminacije osoba sa invaliditetom do danas formiran je kvalitetan zakonodavni okvir, uključujući i mere antidiskriminacije i mere socijalne politike. Naravno, nije to još dovoljno, ali se kao društvo moramo kretati u pravcu potpunog obuhvata problema ove populacije. Ono na šta bih sada skrenula pažnju i što jeste problem koji se identifikuje u svakodnevnom životu osoba sa invaliditetom, posebno dece, jeste susretanje sa preprekama i problemima u ostvarivanju njihovih prava. Nekada jeste u pitanju manji obim prava, i to je posebno i važno pitanje, ali veoma često je to prosto samo manjak razumevanja sredine i javnih službi za njihove probleme, što dodatno uznemirava i stvara kod njih i njihovih porodica osećaj diskriminisane, omalovažena i zanemarene osobe. Našoj poslaničkoj grupi se obratilo više roditelja dece sa invaliditetom, upravo ukazujući na te probleme u načinu ostvarivanju prava za svoju decu. To su svakodnevne stvari kao što je odlazak kod lekara, stomatologa i to su čekanja u redovima sa bolesnom decom, to su odlasci dece na kulturna i sportska dešavanja koja treba da unaprede kvalitet njihovog života i to je tretman od strane nadležnih. Tako se dešava da deca sa invaliditetom čekaju na stomatološki pregled dugo i po više meseci, pri tome kada se pregled zakazuje, ili se čeka neka analiza, često nema razumevanja za prioritet ovih pacijenata, a to uglavnom zavisi od raspoloženja i humanosti ostalih pacijenata koji čekaju, ukoliko osoblje ne reaguje. Ovo su za nas mali i nevidljivi problemi, ali za decu sa invaliditetom i njihove porodice, svaki dan je ispunjeno borbom za obične dnevne stvari. Poslanička grupa SPS je otvorena za probleme osoba sa invaliditetom i razvojnim smetnjama i tako smo i na prošloj sednici amandmanom tražili povećanje dečjeg dodatka za decu sa najtežim oblicima razvojnih smetnji i invaliditetom. Ono što danas želim da istaknem kao problem u svakodnevnom životu osoba sa invaliditetom jeste odnos javnosti, građana, ali često i odnos javnih službi prema ovim osobama, na šta su ove osobe posebno osetljive. Zato smatram da je neophodno da se institucionalno učini više na promeni javnog mnjenja stavova o društvu osoba sa invaliditetom i njihovim potrebama. U tom smislu želim da zatražim obaveštenje od Ministarstva za ljudska i manjinska prava i Ministarstva rada. Da li u cilju edukacije građana i zaposlenih u javnim službama koje pružaju usluge, a radi promene stava i odnosa prema osobama sa invaliditetom i radi jačanja empatije, društvene odgovornosti i profesionalizma, prema problemima ovih osoba i njihovih porodica, ova dva ministarstva mogu zajedno sa Zaštitnikom građana i Poverenikom za ravnopravnost, da osmisle i sprovedu državnu promotivnu kampanju kojom bi se uticalo upravo na promenu društvene svesti i ponašanja prema osobama sa invaliditetom, naročito prema deci sa invaliditetom i njihovim porodicama. To bi mogla biti osmišljena dobro medijska državna medijska kampanja, ali i druge edukativne promotivne aktivnosti u kojima treba da se probude vrline pojedinca i društva i državnih službi da deci i svim osobama sa invaliditetom prilaze bez diskriminacije i na human način omoguće lakši život. Hvala. 

ANA BRNABIĆ: Hvala vam. Reč ima Miloš Parandilović. 

MILOŠ PARANDILOVIĆ: Pomaže Bog, napredni štakori. Kako ste mi danas, dragi. 

ANA BRNABIĆ: Izričem vam opomenu. Hoću. Molim vas, radi dostojanstva Narodne skupštine Republike Srbije, a to niste ni vi ni ja pojedinačno, da pokušate da pobedite sebe i da se obraćate građanima Republike Srbije, u nekom maniru koji je minimalan makar pristojan. Izvolite i prijavite se za reč. 

MILOŠ PARANDILOVIĆ: Ja bih voleo da mogu druge reči da upotrebim, i, verujte mi da sam pažljivo birao reči, baš sam ove izabrao. Vi opomene slobodno izričite do sutra. Kad budete gospoda, ja ću vas nazivati gospodom. Kad budete Spajdermeni, ja ću vas nazivati Spajdermenima. Za sada ste, meni je žao što je to tako, ne zbog mene, nego zbog Srbije, za sada ste u mojim očima štakori i ja moram tako da vas nazivam. Žao mi je, žao mi je. Ovo što vi radite, ovo je klasična kleptomanija, jer samo kleptomani otimajU.

ANA BRNABIĆ: Gospodine Parandiloviću, kao narodni poslanik moram da vam kažem da ste sada uvredili više od 2.300.000 građana Republike Srbije i nazvali ih štakorima zato što ovi ljudi predstavljaju te građane. Razumem da je vama teško da pojmite koncept parlamentarizma i da ovi ljudi ne predstavljaju samo sebe, već sve one koji su za njih glasali i molim vas da građane Republike Srbije ne vređate na taj način samo zato što se ne slažu sa vašom politikom. Hajde sada nastavite ponovo. 

MILOŠ PARANDILOVIĆ: Samo vi meni gospođo Brnabić vratite vreme. Ako imate bilo koji problem sa mnom, i vi i bilo ko od naprednjaka, izaberete televiziju, emisiju, izađemo vi i ja na TV duel, pa raspravimo sve nedoumice koje imate. Mene pustite ovih pet minuta, nemojte da me seckate. Znam da ste vi na tom tasteru tamo brzi. Ja sam vam rekao odavno. Milenko, ni reč da nisam čuo odatle. Tišina! Milenko, sve će biti dobro. Ljubičice, polako. Samo polako. Dakle, izaberete televiziju, mesto, vreme i izađemo na TV duel. Možete i Milenka da pošaljete i svih vas stotinak, koliko vas god ima ovde. Ja s tim problem nemam. Kažem, samo kleptomani otimaju i kradu i lažu ono što im ne treba, a to vi radite. Vi otimate ono što vam ne treba. Malo vam je što ste devastirali Srbiju, malo vam je što razorili sve institucije. Vi meni pričate kako ja ponižavam građane? Meni priča Dubravka Đedović, žao mi je što nije sad tu, šta je bilo za vreme bivše vlasti, kada sam ja imao 10, 15 godina i priča kako smo mi za to krivi. Moje osnovno pitanje za vas je da li ste vi normalni i šta nije u redu sa vama da konstantno tu jednu matricu vrtite ovde kao da smo mi svi ludi i građani Srbije. To što ja pričam vama, to se ne odnosi na građane Srbije i vi to dobro znate. Ako ih neko potcenjuje i ponižava, to ste vi, računajući i vaše članove koje trpate po autobuse, vodite tamo da Vučiću pokažu kako je veliki. To je radio i Slobodan Milošević i znamo kako je završio. Smiri Milenka, Ana. To je posao predsedavajuće, da smiriš onu razularenu rulju tamo, a ne da ignorišete ovde i da seckate meni vreme kako kod šta krenem da kažem. Sve ste razorili što ste mogli da razorite. Izgradnja puteva, zgrada, prodaja građevinskog zemljišta. Sve ste podelili mafiji i kriminalcima i malo vam je i to. Malo vam je što vam se škole raspadaju, malo vam je što vam škola „Pavle Savić“ ima pacove u WC-ima. Dve hiljade dece ne sme da ode u WC. Hajde da odemo vi i ja u školu, pa da vidimo sa kamerama da li je tako ili nije tako. To vam je sve malo, pa ste odjednom naprasno odučili da Srbiju podvodite kako kakvu prostitutku Rio Tintu i vi nekome.

ANA BRNABIĆ: Izričem vam drugu opomenu. 

MILOŠ PARANDILOVIĆ: Ne interesuje me tvoja opomena! Vratite mi vreme!

ANA BRNABIĆ: Ja i vi nismo na ti. 

MILOŠ PARANDILOVIĆ: Samo vi izričite opomene, ali vreme mi vratite!

ANA BRNABIĆ: Vreme ste istrošili. Ostalo vam je još dva minuta, pa ću vam vratiti tih dva minuta, a drugu opomenu imate. Vi samo nastavite, najviše o sebi govorite. Izvolite. 

MILOŠ PARANDILOVIĆ: Ja vam odgovorno tvrdim, i možete da izričite opomene do sutra, vi podvodite Srbiju belosvetskoj mafiji kome kako se prohte. To vi radite. Vi sebi izrecite opomenu i Aleksandru Vučiću što to radi, a ne meni. Najlakše je meni izreći opomenu ili bilo kome ko sedi sa ove strane. Samo vi iznosite, ali nemojte vreme da mi seckate, jer mene dekoncentrisati nećete. Vi ste mafija i banda kakva nije vladala Srbijom u istoriji, pa opet prekinite, pa izrecite još jednu opomenu ako hoćete, ali je to tako. Vi od toga pobeći ne možete. Otiđite u Gornje Nedeljice kod onih ljudi tamo kojima kruže džipovi sa kojekakvim ambasadorima, kojima slikaju kuće, kojima nude novca koliko hoće, bagatela, samo da prodaju imanje, kojima prave bušotine bez njihovog znanja po njihovim njivama. Njima otiđite, pa ispirajte mozak u Gornjim Nedeljicama, nemojte meni. Meni je ovde sve jasno i ovim ljudima koji sede ovde, da ste vi jedna ozbiljna organizovana mafija na čelu sa Vučićem koja razara državu. Od toga ne možete da pobegnete. Možete vreme da seckate do sutra, ali je to tako. Dubravka Đedović, svi ministri kukaju na sva usta ovde, kriv im bivši režim, pa nas optužuju, mene koji sam imao 10, 15 godina 2000. godina, kako smo mi za nešto krivi. Svi su vam krivi. Najviše su vam krivi Karađorđe i Miloš Obrenović, jer da oni nisu oslobodili Srbiju i da nisu napravili modernu srpsku državu, vi ne bi imali šta da razvaljujete danas. Ovako su vam dali priliku da možete da razvalite to što je neko pravio. I vi izričete opomene? Neko se plaši vaših opomena? Izričite do sutra, ali vi podvodite Srbiju Rio Tintu. Vi brinete o automobilskoj industriji u Nemačkoj. Ovde vam se sve raspada. Narod vam gladan, a vi se plašite da li će Nemci imati litijumske baterije. Vi ste nenormalni ljudi, bre! Izrecite 50 opomena, koliko god hoćete, vi ćete odgovarati pred sudom istorije. Od toga pobeći ne možete. Od mene možete, od istorije i suda istorije ne možete da pobegnete. Sve ste devastirali. Ne smeta vam, gospođo Brnabić, što viče Milenko Jovanov sve vreme? To vam ne smeta?

ANA BRNABIĆ: Završili ste što se tiče vašeg vremena. Samo da kažem građanima Republike Srbije, ovo je vreme za postavljanje pitanja članovima Vlade. Ni jedno jedino pitanje nismo čuli. Čuli smo jedno klasično divljanje jednog nevaspitanog čoveka. Što se tiče opomena, one idu u dobrotvorne svrhe, tako da još jednom, eto makar neke vajde od vašeg bivstvovanja u Skupštini. Reč ima Jelena Milošević. Izvolite. 

JELENA MILOŠEVIĆ: Zahvaljujem. Uvažena predsedavajuća, kolege narodni poslanici, još u julu mesecu uputila sam zahtev sa informacijama od javnog značaja ministarki rudarstva i energetike Dubravki Handanović, a koji se tiče dozvola za istražne radnje na teritoriji Nišavskog okruga. Pitala sam vrlo precizno kome je, na kojim lokacijama i za koje minerala izdato istražno pravo na teritoriji Nišavskog okruga. Ministarki se tada priviđao litijum i brecnula se na mene, mada nisam sigurna da li na mene ili na litijum, ali, kao što precizno može da se vidi, ja litijum u svom zahtevu nisam ni pomenula. Usledila je salva nečega što više liči na uvrede nego na odgovore, a potom i poziv da izvršim javni uvid, budući da Ministarstvo nema mogućnosti da mi dostavi dokumentaciju. Pošto ja na uvrede ne reagujem, navikla sam od lokalnih naprednjaka, uputila sam još jedan zahtev dodatno preciziran da, prosto, vidimo šta se to dešava na teritoriji Nišavskog okruga. Odgovor čekamo, za uvrede ćemo da vidimo. Tamo se dešava ono što sam pretpostavila – bušotine u Niškoj banji, nadomak vodoizvorišta Studena. Lokalitet za istražne radnje je problematičan iz više razloga. Studena je strateški važno vodoizvorište koje snabdeva skoro 100 hiljada stanovnika pijaćom vodom. Kvalitet vode na Studeni još 2011. godine je bio takav da je bilo ekonomski isplativosti apsolutno mogla da se flašira. Niška banja jednim delom leži na pijaćoj vodi, drugim delom leži na geotermalnoj vodi koja može da greje pola grada, koja je izlečila na desetine hiljada ljudi. Niška banja mora da postane i ostane banja. Ni za 10, ni za 110 godina ne sme i ne može biti rudnik. Svedoci smo zagađenja potoka i izvora širom istočne Srbije, gde firme „Dundee“ i „Zijin“ vrše istražne radnje bakra i srebra. Ovako izgledaju potoci i Istočnoj planini u opštini Žagubica nakon njihovih, naglašavam, istražnih radnji. Opasnost od zagađenja vodoizvorišta usled bušenja nije jedina koja preti u Niškoj banji. Bušotine mogu da utiču na izdašnost samog vodoizvorišta, odnosno da poput arterskih bunara spuste nivo vode i da voda, umesto na površinu, se zadrži u tim bušotinama. Zar nam nije bilo dovoljno što je tokom letnjih suša pola Srbije bilo bez vode? Ko tačno kontroliše poštovanje uslova koji su propisale nadležne institucije, ako znamo, prema rečima ministarke Handanović, da u Srbiji ima samo šest rudarskih inspektora? Ko garantuje da istraživanja neće uticati na kvalitet i izdašnost vodoizvorišta? Ko će da bude odgovoran ukoliko dođe do presušenja ili zagađenja vodoizvorišta Studena? Sme li ministarka da pod punom materijalnom i krivičnom odgovornošću garantuje bezbednost vodoizvorišta? Sme li da se ministarka Handanović obaveže da je njena odgovornost ukoliko se nešto desi sa našim vodoizvorištem? Ovo je samo deo razloga zašto istražne radnje na potezu Gornja Studena - Bancarevo se mora zaustaviti. I prestanite da spinujete da smo mi iz opozicije protiv svega, pa i protiv razvoja Srbije, da hoćemo da zatvorimo sve rudnike, da smo protiv rudara. Ja zaista ne poznajem nikog, ne kažem da ne postoji, ali sam sigurna da ne sedi u ovaj sali ko je protiv toga da rudarstvo postoji i ko je protiv razvoja Srbije. Takođe sam sigurna i ne poznajem nikog ko je za to da Srbija postane rudarska kolonija i da ovde vrši i buši ko kako hoće. Apsolutno bi trebalo da se istražuje, da znamo šta imamo, ali tamo gde možemo da eksploatišemo. Niška Banja nije takvo mesto. Mi tamo rizikujemo vodu koju sigurno imamo zbog minerala koje možda imamo na mestu gde sigurno ne možemo da eksploatišemo. Šta i ako ima bakra i srebra, šta ćemo s tim? Niška Banja i vodoizvorište Studena nije i nikada ne sme biti mesto za rudnik. Za kraj, naglašavam da dozvola za istražne radnje ističe 8. decembra. Od egzistencijalnog je značaja za grad Niš da se dozvola ne produži. Niš ne može bez vode i ne može bez slobode. Nisam sigurna da li razumete koliko Nišlijama znači voda i koliko je Niška Banja upravo zbog stanja u kome je slaba i bolna tačka svim Nišlijama. Zaista se nadam da nećemo morati da dokazujemo. Ovo je, recimo, vrelo Studene i moram da kažem – nećete ni ovde kopati. Hvala vam. 

ANA BRNABIĆ: Narodna poslanica, vi jako dobro znate da to što je neko optužio vas da ste rekli za litijum, da su to Šolakovi mediji. 

RADOMIR LAZOVIĆ: Što sad?

ANA BRNABIĆ: Zato da bih objasnila građanima, eto zato, gospodine Lazoviću. Ja ne razumem zašto ljudima smeta istina i zašto smeta transparentnost. Idemo dalje. Uglješa Mrdić ima reč. 

UGLJEŠA MRDIĆ: Zahvaljujem, gospođo Brnabić. Uvažene kolege narodni poslanici i građani Republike Srbije, zbog cele ove histerije koja se dešava i danas i svih ovih dana, a možemo slobodno da kažemo i nedelja, želim da postavim pitanje nadležnim institucijama, prvenstveno Ministarstvu unutrašnjih poslova i službama bezbednosti, a tiče se novih pretnji koje su upućene, a što smo imali prilike da vidimo pre neki dan putem društvenih mreža, a tiče se crtanja meta na čelu članova porodice predsednika Republike Srbije Aleksandra Vučića. Upravo zbog ovakve histerije koju vodi i deo opozicije i prisutan u Skupštini i prisutan na društvenim mrežama, u javnosti plasira, pored brutalnih laži, ono što je najopasnije a to su monstruozne pretnje. Monstruozne pretnje mogu samo da plasiraju bolesni umovi i zato i pozivam nadležne institucije da vidimo šta će konkretno da preduzmu po tom pitanju? Isto pitanje se odnosi i na tužilaštvo i isto pitanje se odnosi i da vidimo reakciju i Zaštitnika građana i Poverenika za ravnopravnost, jer smatram da zaslužujemo kao narodni poslanici, kao građani Srbije, da dobijemo odgovore na ta pitanja. I ovo danas što se dešava, uvažene predsednice i uvažene kolege, samo pokazuje kakvi su oni junaci. Njima ništa nije sveto. Kakav razvoj Srbije, oni se bore protiv razvoja Srbije, oni se bore protiv Srbije. Zato im i smeta Aleksandar Vučić. A svi mi smo najranjiviji na članove svoje porodice. I zato i prete i deci predsednika Republike i bratu i roditeljima. To su oni. Nisam primetio da je neko od opozicije osudio te pretnje u medijima. Primetio sam da su to osudili moje kolege iz Srpske napredne stranke, vi kao predsednica i premijer Miloš Vučević. Ali ne samo da nisam primetio da su oni osudili, primetio sam da oni to podržavaju po društvenim mrežama, a isto sam tako primetio da njihovi poslanici prete. Znate kome najviše vole da prete? Vole da prete narodnim poslanicama. To su ti junaci, prete ženama, iživljavaju se nad ženama, prete vama, prete mojim koleginicama, a kad ih sretnete po hodnicima, znate šta rade kada sretnu grupu poslanika SNS? Izvinite, da vas pitam da li znate koliko ima sati? Eto, to su ti junaci. To su ti junaci iz redova opozicije. To su ti junaci koji ovu današnju sednicu predstavljaju kao odsudnu bitku za Srbiju, najvažniju borbu u istoriji Srbije, najvažniju borbu kada im lideri spavaju na sednicama, kad im najgori gradonačelnici u istoriji Beograda spavaju na sednicama, kada slušamo najgore načelnike Generalštaba u istoriji, kada slušamo najgore ambasadore, kada slušamo najgoreg gradonačelnika Novog Sada u istoriji, eto, to su oni. To je njihova politika. Zašto su sad histerični, i ovi što prete po društvenim mrežama i ovi iz opozicije u Skupštini? Zato što im smeta upravo sada ova borba koju predsednik Republike Aleksandar Vučić vodi, koju vodi za Srbiju. I kad ode u SAD i kad ode u Nemačku i kad ode u bilo koju drugu državu i kada se ovde nalazi na teritoriji Srbije. Kada je god velika borba za nove investicije, za ostvarenje nacionalnih interesa, za ulaganja u zdravstvo, u obrazovanje, infrastrukturu, gradnju puteva, oni postaju histerični. Zašto postaju histerični? Oni hoće da se vrate na vlast. Oni su navikli da otimaju stotine miliona evra od građana Srbije. A ova naša vlast je navikla da gradi stotine kilometara novih puteva za Srbiju. E, to je razlika između nas i njih. Mi predvođeni Aleksandrom Vučićem gradimo, oni ruše. Oni dok su bili na vlasti su krali i otimali, a mi gradimo i polažemo računa građanima Srbije. I onda, pošto nemaju program, pošto nemaju plan, pošto ne znaju ni ovaj zakon koji je vezan u vezi litijuma pravno da ga valjano sastave, oni znaju samo da otkucaju tvit na društvenim mrežama i da upute pretnju. E, to su oni i zato su histerični i zato ovako se iživljavaju. Ali, dobro, neka vide građani. Vi ste, gospođo Brnabić, dobro rekli, neka vide građani. Neka vide građani da imaju dve politike. Jedna politika je njihova politika, rušilačka i protiv Srbije, a naša politika je najbolja politika u istoriji Srbije. To je ona politika koju vodi naš predsednik Aleksandar Vučić. Živela Srbija! 

ANA BRNABIĆ: Šta sada nije jasno? Pitanje je bilo u prvoj rečenici, pitanje – šta rade nadležne institucije povodom pretnji upućenih predsedniku Republike Srbije i njegovoj porodici? I vrlo legitimno pitanje. Dobro, nema veze. Parandilović vam nije smetao, ali vam ovakvo izlaganje smeta. Bravo za vas. Pošto se niko više od predsednika, odnosno ovlašćenih predstavnika poslaničkih grupa ne javlja za reč, nastavljamo sa radom. Obaveštavam vas da su sprečeni da sednici prisustvuju sledeći narodni poslanici: Robert Kozma i dr Ksenija Marković. Nastavljamo sa načelnim pretresom. Da li predsednici, odnosno predstavnici poslaničkih grupa žele reč? Reč ima Danijela Nestorović. Izvolite. 

DANIJELA NESTOROVIĆ: Kao ovlašćeni se javljam. Evo, ja ću nastaviti tamo gde sam juče, pa praktično na određeni način onemogućena dalje da raspravljam, jer mi nije bilo dozvoljeno da se javim po vremenu koje imam po Poslovniku. Naime, juče smo imali prilike da čujemo da ministarka Handanović se na jedan određeni način uvredljivo obraća prema meštanima Gornjih Nedeljica i nekako se ovde već godinama neguje taj stil ponašanja da se prema političkim protivnicima ponašamo na taj način da dok oni nisu prisutni govorimo o njima. To je izgleda takva filozofija predsednika Aleksandra Vučića, pa se to onda nastavlja preko Vlade i ministara, te me u tom smislu ni ne čudi da su meštani Gornjih Nedeljica bili tema rasprave juče i tema o kojoj bi ministarka mogla da govori ovde u Skupštini, a ne o Predlogu zakona. U to ime, a kako sam ovlašćeni predstavnik predlagača, meštani Gornjih Nedeljica su praktično meni uputili pismo koje ću ja sada vama pročitati, a koje bih volela da čuje i gospođa ministarka. Naime, Nebojša Petković je dostavio ovo pismo i naslovio ga na gospođu Handanović. „Pošto se u nedostatku argumentacije u korist projekta „Jadar“ bavite mojom i Zlatkovom porodicom, prinuđen sam da vam se obratim preko narodne poslanice Danijele Nestorović. Pre svega, u najmanju ruku je nekorektno da u javnosti iznosite ugovore o prodaji imovine kompanije „Rio Sava Exploration“, a još nekorektnije je da to radite selektivno i da u nekim slučajevima pročitate i iznose, a u nekima ne. Da li ste svesni da ste možda nekoj porodici natovarili razbojnike i lopove na vrat iznošenjem visine njihovih ugovora? Sa druge strane, niste rekli da je moj otac za njivu od 30 ari koju je prodao kompaniji dobio nešto manje od 5.000 evra. Ne želim da pravdam njegov postupak. Štaviše, čim sam saznao za to osudio sam ga, ali ni vi, a ni ostali lobisti projekta nećete da kažete da je narod u Gornjim Nedeljicama prepušten na milost i nemilost kompaniji bez ikakve pravne zaštite od strane države. Svakom od tih ljudi koji su prodali imanja kompanija je suptilno u vidu prijateljskog saveta pretila eksproprijacijom imovine rečenicom – bolje da prodaš nama nego da ti država uzme po tržišnoj ceni koja je značajno manja od one koja ima je ponuđena i isplaćena. Pitaću vas samo - da li su deca ubice isto ubice, mogu li uopšte deca da snose odgovornost za pogrešne odluke roditelja? Složićete se da ne mogu i molim vas da analizirate neke svoje životne odluke. Što se tiče Zlatka Kokanovića, izneli ste tešku laž kada ste rekli da on nema imovinu u zoni u kojoj kompanija otkupljuje. Evo brojeva parcela koje su u vlasništvu braće Kokanović, Zlatka i Zvonka, a koje se nalaze na području planiranog rudnika i postrojenja za preradu rude, brojevi parcela su 375/2, 201/6, 201/5, 330/1, 201/2 KO Gornje Nedeljice, 304522/2, 355/1, 353/2KO Slatina. Ukupna površina je oko četiri i po hektara. Gospođo Handanović, valjda ste svesni da bi „Rio Tinto“ za tu zemlju platio braći Kokanović onoliko koliko bi oni tražili, ali se to neće desiti, jer motiv naše borbe nije materijalne prirode. Mi se borimo za opstanak Srbije i protiv okupacije od strane kompanije, kao što je ova za koju besramno lobirate od kada ste na ministarskoj funkciji. Umesto da radite svoj posao i da pošaljete inspektora na teren da zajedno sa nama obiđu ove problematične bušotine, uzmu uzorke i utvrđuju kako je nastala šteta za koju kompanija godinama plaća odštetu vlasnicima parcela, umesto da ispitate kako je isplaka od istražnih bušotina dospela na gradsku deponiju, vi ste bavite njivom od 30 ari. Inače, 0,17% do sada je otkupljene zemlje sa nekim potpisima od pre četiri do pet godina kada nije bilo otpora projektu, jer se ništa o njemu nije znalo zato što je kompanija krila podatke i od građana i od javnosti. Pobunili smo se kada smo shvatili kakve su im namere i koji su potencijalni rizici ovog megalomanskog projekta. Molim vas da se zapitate šta radite i da prestanete da nas lažno optužujete za stvari koje nismo uradili. Umesto da nas optužujete kada ne možemo da se branimo, pozovite nas u neku debatnu emisiju da razjasnimo ko laže, a ko ne.“ Takođe bih na ovom mestu napomenula da sam 17. septembra. ove godine se obratila predsednici Narodne skupštine sa molbom da predstavnici SEOS-a i Jadra prisustvuju tada najavljenoj sednici o ovom planiranom zakonu. Apsolutno nikakav odgovor nisam dobila. Nisam tražila da učestvuju na bilo kakvoj debati ili raspravi, već da samo posmatraju, da budu gosti i da budu prisutni, jer se ovde rešava njihova sudbina. Nikakav odgovor nisam dobila nikakav. Ono što takođe nisam dobila kao odgovor, a vidim da se kompanija „Rio Tinto“ raspisala da bi demantovala svoju prljavu prošlost, nisam dobila odgovor na pitanje - da li ste svesni da je premijer ove države potpisivanjem Uredbe o oživljavanju Prostornog plana projekta „Jadar“ u junu mesecu ove godine počinio povredu Ustava koja je ravna državnom udaru? Da li ste svesni da ste imali Odluku Ustavnog suda koji vam je striktno naglasio da se ovde ne radi o tome da će Prostorni plan projekta „Jadar“ biti ponovno oživljen i vraćen u pravni poredak? Na samom sajtu Vlade, na prethodnom dokumentu iz 2022. godine stoji oznaka - nevažeći. Da vam pojasnim, kada je nešto nevažeće u pravnom poretku i u pravnom smislu, to znači da ne postoji. Kako je moguće da je premijer koji je takođe pravnik stavio svoj potpis ispod potpisa bivše premijerke Ane Brnabić i tako to stoji na sajtu Vlade i time oživeo nepostojeći pravni akt? Znači, ovo što se dešava kod nas se ne može desiti i videti ni u jednoj državi u svetu koja poštuje svoj pravni sistem, u kojoj postoji vladavina prava. Ovo što mi ovde živimo je praktično jedan pravni horor, a oni ljudi koji su počinili ovakve vrste kršenja prava, koji su počinili, ponoviću ponovo, državni udar svojim potpisom, ne snose nikakvu odgovornost. Iskreno se nadam da ćete se dozvati pameti i možda u poslednjem trenutku povući svoje potpise, priznati svoju grešku i povući se sa mesta, sa funkcija koje su vrlo odgovorne, jer ovde se radi o sudbini građana Republike Srbije. Nemojte se više igrati sa strpljenjem običnog čoveka. Ako je i jedan seljak iz Gornjih Nedeljica bio prinuđen da vam napiše pismo kako bi opravdao svoju čestitost i svoj obraz. Nije ništa smešno, a vidim da se sve vreme smejete. Da je to uradio možda neki vaš kolega ili neko iz „Informera“ preneo neki vaš zdravstveni podatak ili neki vaš dokument, pa vi biste napravili ovde čitave sednice koje bi se odnosile na zaštitu podataka o privatnosti vaših članova SNS, vaših državnih činovnika. Ovo što ste vi uradili porodici Petković, porodici Kokanović se graniči sa krivičnim delom. Morate biti svesni da privatni podaci fizičkih lica ne mogu i ne smeju biti izneti u vaše, mogu slobodno da kažem, režimske medije – „Informer“, „Kurir“, razni tabloidi koji čeprkaju po privatnim informacijama građana, objavljujući ih. Vi se smejete i vama je to smešno. Sutra bih volela da vidim, kada se neki vaš dokument bude našao u takvim tabloidima, kako biste reagovali. Malopre slušamo Uglješu Mrdića koji govori o nekakvim pretnjama. Kakve pretnje? Kakve pretnje? Ovo su pretnje. 

ANA BRNABIĆ: Molim vas po dnevnom redu. Nemojte vi sada da se referišete na Uglješu Mrdića. Po dnevnom redu, a verujem da imate svašta nešto da kažete. Izvolite. 

DANIJELA NESTOROVIĆ: Zašto me prekidate. Ja razumem da vama. 

ANA BRNABIĆ: Zato što vas vraćam na dnevni red. 

DANIJELA NESTOROVIĆ: Znate kako, jako je ružno da prekidate poslanika. Ja imam pravo da pričam šta ja mislim da treba da pričam.

ANA BRNABIĆ: Imate pravo da pričate šta god želite. Imate dnevni red. Morate da pričate o dnevnom redu. U vašem dnevnom redu nije Uglješa Mrdić, tako da pričajte po dnevnom redu. Prijavite se ponovo i molim vas da se držite dnevnog reda. 

DANIJELA NESTOROVIĆ: Ja bih vas zamolila da tako budete savesni u vršenju posla predsednika Narodne skupštine i kada ministarka bude govorila i kada bude prozivala ovde narodne poslanike imenom i prezimenom, a bez mogućnosti da joj odgovore. Znate, juče sam isto to doživela da je tri ili četiri puta pomenuto moje ime u nekom negativnom kontekstu, pa nisam imala priliku da odgovorim. To nije bila tema dnevnog reda. Tema dnevnog reda nije bila Danijela Nestorović. U tom smislu, htela sam samo da vas podsetim na bitne stvari za koje bih volela da građani, ne ja, Republike Srbije dobiju odgovor - zašto ste prekršili Ustav, zašto je Vlada ponovo postupila suprotno Ustavu Republike Srbije, zašto je ponovo oživljen Prostorni plan projekta „Jadar“, zašto se targetiraju meštani sela Gornje Nedeljice, zašto se krše njihova ljudska prava i slobode i zašto ministarka ne želi da odgovori na pitanja, osim što brani isključivo i jedino interese strane kompanije? Hvala. 

ANA BRNABIĆ: Zanimljivi ti dupli standardi. Kad KRIK objavi bazu i onoga što nemamo i onoga što imamo i onog što ima i bivši muž šefice bivšeg kabineta onda nikom to ne smeta. Jel, to nije targetiranje? To je istraživačko novinarstvo. Kad neko objavi informaciju koja je najrelevantnija u ovom trenutku za javnost koja se tiče ovog projekta, onda kuku lele. Povreda Poslovnika, Milenko Jovanov. 

MILENKO JOVANOV: Član 107. - iznošenje činjenice i ocena koje se odnose na privatni život drugih lica. Dakle, koleginica je danas čitala odnos između oca i sina u jednoj situaciji gde je otac prodao njivu Rio Tintu, a sin ga se zbog toga odrekao, zato što nije dao njemu da on proda Rio Tinto. To je otprilike cela priča. To je otprilike cela varijanta i mi smo sada slušali bukvalno jednu porodičnu dramu koju nam je ovde iznela koleginica, sa sve imenima, itd. Ali, podsetiću to je onaj, on je roditelje proglasio senilnim prvo da su oni to uradili, nisu bili u stanju uračunljivosti, maltene kad su potpisali te ugovore o prodaji i sada nam se to čita ovde u Skupštini. Po Poslovniku to ne bi smelo da se radi. Ja znam da je njima najvažnije da sakriju da su prvo njihovi najaktivniji aktivisti, najradikalniji, najekstremniji aktivisti pokušavali da prodaju zemlju Rio Tintu ili prodali zemlju Rio Tintu, ali nismo dužni zaista da slušamo ove porodične melodrame i ove zaista tužne priče o porodičnim odnosima kako je otac prodao zemlju Rio Tintu, a sin se buni što on to nije uradio. Tako da vas molim da ubuduće reagujete na to. Hvala. Ne tražim da se Skupština izjasni. 

ANA BRNABIĆ: Hvala vam. Gospodin Lutovac, Poslovnik. Izvolite. 

ZORAN LUTOVAC: Član 27. Dakle, trebalo bi da vodite računa o tome da je poslanik, kao što vodite računa kada to neko radi iz opozicije, iskoristio javljanje po Poslovniku da replicira i onda to na kraju dovede u vezu sa onim. Dakle, on je replicirao i na kraju se pozvao ponovo na član na koji je želeo reaguje po Poslovniku. Molim vas da postupate jednako u istim situacijama. Hvala. 

ANA BRNABIĆ: Da li želite da se izjasnimo? Nije replicirao, potpuno je jasno obrazložio zašto sam povredila Poslovnik. Izvolite, Marinika Tepić. 

MARINIKA TEPIĆ: Član 27. i 108. I, takođe smatram da ste morali da prekinete Milenka Jovanova. 

ANA BRNABIĆ: Sada je bio član 27. 

MARINIKA TEPIĆ: Član 108. Potpuno jednako. Morali ste da ga prekinete zato što je zloupotrebio institut reklamiranja Poslovnika da replicirao, i dalje držim da se to dogodilo i dozvolili ste Milenku Jovanovu da priča o nečijoj neuračunljivosti zato što je prodao svoju privatnu zemlju, a ne prekidate sve ostale i vaše članove stranke kada u stanju uračunljivosti prodaju našu pravu zemlju, našu zajedničku državu i ja vas molim da to više ne dozvolite. Ne želim da se izjasni Skupština. 

ANA BRNABIĆ: Dobro. Narodni poslanici, i vi sami znate koliko je ovo nekorektno bilo, ali dobro, u redu. Milenko Jovanov je citirao čoveka, nije reč promenio. Uglješa Mrdić, replika. Izvolite. 

UGLJEŠA MRDIĆ: Zahvaljujem, uvažena gospođo Brnabić. Evo, i ovo je bila potvrda. Čim sam krenuo da govorim o pretnjama predsedniku Srbije Aleksandru Vučiću i članovima njegove porodice i to osudio i postavio pitanje nadležnim državnim institucijama u vezi toga šta su preduzeli, šta će da preduzmu, to je izazvalo novu histeriju u redovima opozicije. Dakle, kada neko preti predsedniku Srbije i njegovoj deci opozicija se na to buni, a kada neko nešto loše prokomentariše za njih skoče svi živi oni. Dakle, to govori samo ne o dvostrukim aršinima, nego to govori uopšte o sistemu vrednosti koji oni plasiraju. Dakle, oni su ovim potvrdili da se zalažu za pretnje članovima porodice Aleksandra Vučića. Dakle, to govori o vama, to je samo još jedna potvrda da ste vi politički zaštitnici, oni koji prete po društvenim mrežama. To samo govori da ste vi organizatori tih pretnji, to samo govori i da i građani Srbije i nadležne institucije treba da se bave bolesnim umovima i monstrumima koji su u stanju da crtaju mete na fotografijama gde su deca predsednika Republike. Dakle, to samo govori ko ste vi i ovim ste to potvrdili. Ovim ste potvrdili ko ste i šta ste. To vam smeta. Kada se osude pretnje smrću to vama smeta. To što vi želite zlo to govori o vama. Mi ne želimo zlo nijednoj porodici. Mi želimo da svaka porodica u Srbiji bude zaštićena, da svako dete bude zaštićeno. To je razlika između vas i nas. Toliko. Hvala. 

ANA BRNABIĆ: Hvala vam. Molim vas da makar ispoštujete kada čovek ima replika, da ne dobacujete. Vaš predstavnik opozicije ima svo vreme ovog sveta i dalje dobacujete. Dakle, dajte da minimum minimuma dostojanstva ove Skupštine pokušamo da sačuvamo. Života Starčević, izvolite. 

ŽIVOTA STARČEVIĆ: Poštovana predsednice Narodne skupštine, uvažena ministarka, dame i gospodo narodni poslanici, pred nama je danas jedan, rekao bih, protivustavan, pun neistina i u mnogim delovima nepismen Predlog zakona o izmenama i dopunama Zakona o rudarstvu i geološkim istraživanjima. Naravno da poslanička grupa Dragan Marković Palma – JS neće glasati za takav zakon. Nećemo glasati zato što je ovaj predlog 86 narodnih poslanika iz redova opozicije jeste krajnja politizacija teme eksploatacije jadarita sa jedinom namerom da se uberu jeftini politički poeni. Nećemo glasati zato što oni ovu temu vide kao oružje kojim napadaju vlast, oružje kojim napadaju predsednik Aleksandra Vučića, kao način da kroz užasnu manipulaciju osećanjima građana Srbije, unošenjem straha i panike kod građana Srbije da se na taj način nekako domognu vlasti, po mogućstvu bez izbora. Mi danas ne znamo da li će iskopavanja uopšte biti. Država Srbija stav svoj po tom pitanju izgradiće na osnovu mišljenja relevantnih stručnjaka iz rudarske struke, geologa, hidrogeologa, hidrologa, pravih a ne lažnih ekologa, ekonomista i pravnika. Država Srbija rukovodiće se najboljim interesima države i građana Srbije, i kao što je i predsednik Srbije rekao – mi imamo još najmanje godinu dana vremena koji će se iskoristiti da se utvrde sve relevantne činjenice o bezbednosti eventualne eksploatacije litijuma. Znači, mi u ovu raspravu ulazimo bez ikakvih predubeđenja, što ne može da se kaže za predlagače. Juče je ministarka rekla da se nakon 20 godina istraživanja jedina lokacija koja gde bi se eksploatisao jadarit, odnosno litijum jeste ta lokacija oko Jadra, a da ostale lokacije koje je opozicija nabrajala nisu u opticaju, pa je samim tim pomenula i Jagodinu, iz koje ja dolazim, i ovde poruka ljudima iz Pomoravlja, koje su mnogi tamo zastrašivali u zadnjih par godina, da je potvrđeno da tamo eksploatacije zaista neće biti. Projekat „Jadar“ se mora sagledate iz ugla ekonomije. Kao što rekoh, uticaj na zdravlje i na životnu sredinu presudiće da li će se litijum uopšte kopati ili ne, ali pored toga treba posmatrati ovu temu i iz ekonomskog ugla, odnosno sa ekonomskog aspekta. Planirana je investicija od 2,55 milijardi, 3.500 novih radnih mesta, 1,9 milijardi dobiti ili 3% BDP samo od rudarenja i dobijanja litijuma, ali to nije sve. Treba uzeti u razmatranje i privlačenje brojnih drugih investicija poput proizvodnje baterija za električna vozila, pa i same proizvođače električnih vozila, što bi dovelo do stvaranja i otvaranja novih 20 hiljada radnih mesta. Ukupan efekat bi se u tom slučaju povećao za 11,4 milijardi evra godišnje ili nešto manje od 16% BDP. Da li treba apriori odbaciti takve efekte, kao što to čine ovi naši neoludisti, a objasniću zašto neoludisti. Naravno da ne. Ako bi sve bilo bezbedno po zdravlje ljudi i po životnu sredinu samo bi krajnje neodgovorni ljudi mogli da odbace priliku koja se dešava samo jednom i nikada više. Džaba je predlagač juče pokušao sa minimalizuje ekonomske efekte. Tako su radili i sa brojnim drugim projektima koje je radila ova vlast, pa su bili demantovani i nisu uspeli. Siguran sam da će država Srbija po ovom pitanju rukovoditi se onom narodnom poslovicom – tri puta meri, jednom seci. Poslanička grupa Dragan Marković Palma - Jedinstvena Srbija podržaće odluku koju bude donela država Srbija na čelu sa predsednikom Aleksandrom Vučićem, jer u poslednjih 12 godina pokazalo se da je uvek donosio odgovorne odluke, da su to uvek bile odluke na korist građana i države Srbije. Nema nikakve sumnje da će to tako biti i sada. Znate, ima jedno pitanje na koje ovi naši neoludisti nemaju odgovor. Svi smo mi najosetljiviji na decu. Evo i ja imam decu. Ljudi koji donose odgovorne odluke imaju decu i prosto postavljam pitanje da li oni zaista misle da oni decu Srbije više vole od nas? Da li oni državu Srbiju više vole od nas? Naravno da ne. Oni su to pitanje litijuma krajnje politizovali kako bi srušili vlast. Ovde u ovoj sali je jedan predsednik jedne političke stranke rekao, nedavno, da nema kopanja litijuma u nedemokratskom režimu. Šta to treba da znači? Ovaj režim je kao nedemokratski, predsednik Vučić je neki strašni autokrata, a oni koji su osvedočene demokrate dođu na vlast, kada oni budu došli na vlast, litijum će moći da se kopa. I to je ono što mi juče, a evo i danas pričamo. Koliko je ovaj režim nedemokratski možemo videti i na medijima koji isključivo njih prikazuju, koji isključivo služe u njihove propagandne svrhe i koji ama baš ni jednu jedinu reč lepu, pohvalnu ne izgovore na to šta rade državne institucije. Koliko je ovaj režim nedemokratski govori i to da su dobili izbore kada god su ih zatražili. A, kolike su oni demokrate govore njihove izjave da će juriti po ulicama, da će plivati Dunavom neko, da će ići u šumu, valjda da bi podigli kakav ustanak, šta li. Prethodnih dana, pre ove sednice smo mogli, a naravno i juče tokom izlaganja predlagača i kreatora ovog zakona, ona je u jednoj emisiji rekla – nismo mi apriori protiv iskopavanja litijuma, već znate, mi nismo za iskopavanje litijuma u današnjoj državi gde su neke institucije uništene ili zarobljene ili kako god su oni rekli, a kada mi dođemo na vlast i kada mi stvorimo institucije po našim merilima i po našim vrednostima onda ćemo moći da kopamo. I jedna je rečenica u tom izlaganju predlagača vrlo bitna. Ona je tada rekla – nismo mi apriori protiv napretka Srbije. Šta je time htela da kaže? Time je zapravo rekla i potvrdila da i oni misle da eksploatacija litijuma jeste napredak za Srbiju i da će litijum kopati kada oni dođu na vlast. Na stranu što oni ovakvi kakvi jesu nikada neće doći na vlast, oni su ovim rečima potvrdili da je ova tema samo oružje za napad na vlast i pokušaj dolaska na vlast mimo izbora. Čista politizacija i manipulacija građanima Srbije. I da budemo načisto, nije Rio Tinto dovela ova vlast u Srbiju, Rio Tinto je u Srbiju dovela vlast koju su činili današnji predstavnici opozicije. Oni su izglasali zakon o izmenama i dopunama Zakona o rudarstvu i geološkim istraživanjima 2006. godine čime je potvrđeno eksploataciono pravo Rio Tintu. Današnja opozicija je 2011. godine kada su bili vlast potvrdila ponovo, za svaki slučaj da overe istraživačka prava Rio Tintu u Srbiji. Hajde da vidimo ko su vođe te kampanje protiv iskopavanja litijuma? Jedan je samozvani producent, jedan je valjda dizajner i radnik u kulturi, jedan je mašinski mozak koji i dok je bio na vlasti govorio je da je iskopavanje litijuma razvojna šansa za Srbiju, a sada je promenio mišljenje i svi su protiv litijuma iz jednog jedinog razloga što se nadaju da će na toj temi srušiti vlast, odnosno doći na vlast. Niko od njih ne zna ama baš ništa o litijumu, o čemu govori ovakav nepismen i pun neistina Predlog zakona. Jer da nešto znaju o litijumu i da ih zaista ova tema suštinski zanima, osim da dođu na vlast, oni ne bi ni potpisali, ni predložili ovakav zakon. Niko od njih nije ekolog, niko od njih nije geolog, niko od njih nije hidrolog, hidrogeolog, šta god, niko od njih nije tehnolog. Znači, radi se o čistoj politizaciji. Obrazloženje predloga zakona koji smo dobili u Narodnoj skupštini, a i ono koje smo juče čuli je blago rečeno skandalozno. U obrazloženju piše da će se ruda tretirati sumpornom kiselinom na temperaturi od 250 stepeni što je najrizičniji deo u postupku eksploatacije. Tako piše u obrazloženju. Znači, oni u obrazloženju plasiraju laž će se tretirati na temperaturi od 90 stepeni. Samim tim po logici stvari, ako je najveći rizik posledica jedne lažne informacije, samim tim i rizik je lažan. Pazite šta kaže u obrazloženju. Kažu – pare agresivnih kiselina, otparavaće se u atmosferu i nagrizati zeleni pokrivač i pluća, kožu životinja i ljudi. Em je nepismeno, na stranu to što je zlonamerno, što unose strah i paniku kod građana Srbije, a da ne pričamo o tome da sve i da ima nekih isparavanja, ona se sakupljaju u prečistačima. Inače, sumporna kiselina na 90 stepeni isparava manje nego voda na nula stepeni. Isparavanja u mnogim fabrikama postoje, naravno da se ona neutralizuju prečistačima. Hoćemo li da zatvorimo sve te fabrike? Videli smo da ste vi majstori u zatvaranju fabrika i ne sumnjamo da to dobro radite. U jednoj rečenici kažu da će biti potrebno da se dnevno doprema oko hiljadu tona vode iz Drine, a onda odmah u sledećoj rečenici piše da će oko 1500 tona otpadne vode u sebi sadržati, a suština je da 70% vode će biti korišćeno iz podzemnih voda iz samog rudnika. Vode koje inače nisu za piće, jer im je visok salinitet i drugo, biće zatvoreni sistem najvećim delom, a ono što je sigurno ta voda neće imati i nema ni danas nikakav kontakt sa podzemnim pijaćim vodama u Mačvi i Podrinju. U obrazloženju ovog zakona imamo i deo šta su eksperti rekli o ovom problemu. Da vidimo koji su ti eksperti i šta su rekli. Prvi je Ratko Ristić dekan Šumarskog fakulteta. Predlagač je u dvočasovnom izlaganju rekla da ti eksperti nisu politički orijentisani. U slučaju Ratka Ristića ja se apsolutno slažem, on je čovek potpuno politički dezorijentisan. On je u poslednje četiri godine bio na tri različite izborne liste. On kaže da litijum nije ruda budućnosti, da litijuma ima više u Nemačkoj i Francuskoj, da se nigde ne eksploatiše, što naravno ništa od toga nije tačno. Drugi na toj listi eksperata koju su nam dali u obrazloženju jeste Dušan Stanojević, profesor Medicinskog fakulteta, koji kaže da će iskopavanje litijuma zagaditi poljoprivredno tlo zapadne Srbije. To je inače da vas podsetim, onaj ginekolog koji je litijum poredio sa pastuvom. To je bilo obrazloženje predlagača zakona i sada ne bih bio tu zaista ni bezobrazan, ni maliciozan da kažem čega da se drži, a čega da se ne drži, ali jednostavno to je čovek koji nema veze n sa poljoprivrednom, još manje sa rudarstvom i tehnologijom, ali eto i on je neki litijumski ekspert. Treća je, naravno, već čuvena Dragana Đorđević, navodni ekspert koja je lansirala tvrdnju da će se jadarit tretirati sumpornom kiselinom na temperaturi od 250 stepeni i koja je posle toga priznala da je slagala. Juče smo čuli obrazloženje, gde ona kaže, pa neka stave prst u sumpornu kiselinu da vide koliko je štetan. Stavite vi gospođo Đorđević prst u sumpornu kiselinu, a nama nemojte prodavati te jeftine trikove. Čitajući obrazloženje naiđoh, pazite, na neke eksperte za klimu i eksperte za vodu. Pretraživajući čitav dan da vidim ko su oni, gle, čuda, nađoh podrinjski anti-korupcijski tim, skraćeno PAKT. Rekoh sebi, da vidim ko su ti ljudi. Tražih, pretraživah i uglavnom videh da je to jedan čovek, novinar Miroslav Mijatović, koji je član jedne stranke koja je ovde u parlamentu. Znači, on je politički vrlo orijentisan, nisu baš svi dezorjentisani. On je taj klimatolog, hidrolog, on je pravnik, novinar, zaista svestran neki čovek. Onda pogledah njihovu VEB internet stranicu da vidim šta su im ciljevi. Odmah na početku stoji da ih finansira Vlada kraljevine Švedske. Eto, građani Srbije da znate ko su ti eksperti za klimatologiju i hidrologiju. Znači, PAKT nije nevladina organizacija, to je u stvari organizacija Vlade kraljevine Švedske. Sada da pojasnim zašto ih nazivam ludistima ili neoludistima, kako sam započeo. Sigurno ste čuli za ludiste ili ludite, pokret koji je stvoren početkom 19. veka, a naziv je dobio po Nedu Ludu koji je krajem 18. veka 1779. godine razbio svoj razboj, misleći da mu je on pretnja za posao. To je pokret koji je krivio mašine za svoj težak položaj, pa su onda 1811. godine 11. marta uništili sve mašine misleći da će tako da sačuvaju svoj položaj, posao itd. Naravno, ispostavilo se da su potpuno u pogrešnom pravcu razmišljali, jer prva industrijska revolucija je otvorila sto puta veći broj mesta i nebrojeno puta je poboljšala položaj industrijskih radnika. Znači, mašine nisu bile krive. Elem, zašto to sada pričam? Evo, dva veka kasnije uprkos razvoju civilizacije, uprkos razvoju nauke, uprkos činjenici da živimo u eri veštačke inteligencije, mi u Skupštini imamo ludiste ili neoludiste. Imamo neformalnu poslaničku grupu neoludista koji za svoj težak položaj krive fabrike. Poslednji primer je „Linglong“, kriva im je „Železara“ u Smederevu, RTB Bor,“ Jura“, krive rudnike. Kažu, oni će to sve srušiti. Evo srušiće Ling Long, srušiće „Beograd na vodi“, Srušiće spomenik Stefanu Nemanji, sve će slušiti. Metode zašto su oni neoludisti? Zato što su metode ovih naših neoludista i onih ludista pre dva veka potpuno identične. Oni bi da ruše, oni bi da lome, umesto da predlože neki normalan smislen program koji bi građanima Srbije ponudili kao politički alternativu vlasti. Međutim, ne. Oni i dalje za svoj politički neuspeh krive litijum, krive predsednika Vučića, umesto da sednu i naprave svoj program koji bi ponudili kao alternativu. Umesto programa dobili smo parolu i posle luda lud. Ovde bih se vratio na ono što sam pričao na prethodnoj sednici, a to je ta manipulacija najfinijim i najtananijim osećanjima građana Srbije. Mogli smo čuti kako je Rio Tinto snabdevao nacističku Nemačku čelikom tokom Drugog svetskog rata, pa ona ovi neoludisti, prosto sada postavljam pitanje. Svako ko pobije Bajerov aspirin i on je Hitlerov saradnik. Vi ste ti koji štitite stari Savski most, vi ste ti koji hoćete lancima da se vezujete za stari Savski most. Zar ja treba da vas sada nazovem naslednicima i čuvarima te njihove tradicije? Naravno da neću. Niste vi to. Vi ste ono što sam rekao, neoludisti. Takođe, mogli smo čuti da „Rio Tinto“ obara vlade u državama u kojima radi, pa je naveden primer Papue Nove Gvineje. Drage kolege, manite se više tih gluposti. Nije Srbija nikakva banana država. To smo mogli videti nedavno i u Generalnoj skupštini UN kakav smo nastup imali predsednika Srbije. Ja vas molim po ko zna koji put da prestanete sa manipulacijama oko baš svake teme. Prestanite da izigravate neoludiste i da vraćate Srbiju u 19. vek, jer nećete to uspeti. Srbija se uspešno ukrcala se u 21. vek. Srbija je u petak dobila investicioni kreditni rejting, Srbija je u subotu potpisala sveobuhvatni sporazum o ekonomskom partnerstvu između Vlade Republike Srbije i Vlade Ujedinjenih Arapskih Emirata. Srbija gradi puteve, pruge, bolnice. Srbija krči svoj put uspešno. Ponavljam svoj put. Srbija nije ničiji lobista, Srbija nije ničiji sluga, već ima svoju samostalnu slobodarsku politiku koja se isključivo rukovodi interesima države i interesima građana Srbije. Na kraju, još jednom da kažem Jedinstvena Srbija, naravno, neće glasati i neće podržati ovakav Predlog izmena i dopuna Zakona o rudarstvu i geološkim istraživanjima. Hvala. 

ANA BRNABIĆ: Hvala vam. Reč ima Aleksandar Jovanović. Izvolite. 

ALEKSANDAR JOVANOVIĆ: Zdravo živo, robovi „Rio Tinta“. Gospođo Đedović, znate li ko je ovaj čovek? Ovo je dekan Rudarsko-geološkog fakulteta, Aleksandar Cvejić, to je ono što zovemo struka. To je ono što vi zovete struka, to je čovek koji zastupa ideju da se u Gornjim Nedeljicama kopa litijum. Gospođo Đedović, možete da me pogledate, slobodno ne ujedam. Čovek je izjavio pre neki dan da će za potrebe Projekta „Jadar“ na tom području biti raseljeno, mora biti raseljeno 1500 ljudi, a vi nama ovde uporno govorite da neće biti raseljavanja u dolini Jadra. Sada vas pitam ko laže, gospođo Đedović? Vi ili dekan Rudarsko-geološkog fakulteta? Hajde se vi dogovorite da li ste vi u pravu ili čovek za koga kažete da je struka? Pazite, to je vaša struka. Ono što vi gurate u prvi plan, čovek koji gura Projekat „Jadar“. Sada vas pitam, gospođo Đedović i vas gospođo Brnabić, a gde će to 1500 ljudi da se seli iz doline Jadra? Da neće možda kod vas na Dedinje? Ima dosta kvadrata mogli biste da razmislite da primite te ljude? Tamo gde će biti vode, tamo gde će biti plodne zemlje to planirate da zatrujete. Više od dve i po godine, gospođo Brnabić i svi ovde zajedno, bežite od teme litijum. Prvo, hvala vam što ste konačno skupili hrabrosti da se suočite sa onim što se zove uništavanje sopstvene zemlje za šaku litijuma. Dakle, 1500 ljudi. Još jednom pitam gospođo Đedović Hajdanović, gde ćete da selite te ljude? Što se tiče „Rio Tinta“ pričate juče o istorijatu kompanije koja rudari već 150 godina. Pričate da iza sebe nije ostavila nigde ništa loše. Evo, ja vama predlažem i vama gospođo Brnabić, i vam gospođo Hajdanović da lepo odete na mesec dana u narod Aboridžina, provedete tamo sa Abordžinima jedno mesec dana i da ih pitate, a gde to nestadoše abordžinske pećine, jedno od najvećih kulturnih nasleđa sveta. Hoćete da vam kažem gde su nestale? „Rio Tinto“ ih je digao u vazduh eksplozivom u vazduh i sravnio sa zemljom. E, tako „Rio Tinto“ se ponaša. Dakle, osim vas gospođo Brnabić i vašega Pante više niko normalan ne prima u kuću. Ko me finansira? Možeš ti nešto drugo da kažeš u ovoj Skupštini osim toga? Godine 1998. juče smo imali prilike da slušamo da je bivša vlast dovela „Rio Tinto“, napinjete se ovde uporno da govorite kako je neka bivša vlast u koju trpate Ekološki ustanak, mi nismo bivša vlast, mi smo dve godine ovde, a onda čujemo juče, i taman pomislim stvarno da li je moguće da su ovi moji iz opozicije doveli „Rio Tinto“, kad ono paf, 1998. godina izdata eksperimentalna dozvola. Zašta Srđane? Za eksperiment zvani „Rio Tinto“? Tačno je, kad ono u toj Vladi, Srđane pomozi mi, ko je bio u toj Vladi? Gospodin Aleksandar Vučić, ministar informisanja, Jorgovanka Tabaković, ministarka i Toma grobar, onaj što sad živi na Dedinju takođe, prva lopata Srbije. Kako vas, bre, nije sramota! Vi ste ovaj narod svrstali u kategoriju biološkog minimuma. Ekološki standardi, koje će ispoštovati vaš Šolc, kod koga je Panta trenutno, ne vidim ga, Panto, da nisi na galeriji možda, ili u restoranu? Znači, vi ste za šaku litijuma prodali čarobnu dolinu koja nas hrani. Kaže - otvoriće se 20 hiljada radnih mesta u dolini Jadra. Vidite ovako, gospodo, u dolini Jadra ne morate da otvarate ni jedno radno mesto, tamo ljudi rade generacijama unazad na svom radnom mestu, na njivi. To je njihovo radno mesto. A ovo je njihov litijum, gospođo Brnabić, ovo je med iz doline Jadra, ovo je kukuruz iz doline Jadra. Oni od toga žive, gospođo Brnabić. I rekli su mi da vam poklonim ovo. Evo, ja ću sad da dođem da vam poklonim. Ne može. Evo, gospođa Brnabić neće da primi poklon iz doline Jadra, a ja vam to ne bih ni dao, jer vi kakvi ste i ovaj med bi pokvarili. A ko je zainteresovan za ovaj klip, može slobodno da dođe kod mene. Evo, Marjane, možeš ti. Sad ja sve vas pitam - da li bi vi svi pristali da vaša deca žive pored rudnika? Jel bi pristali na to? Pa, zašto se ne preselite malo u Krivelj, Slatinu, tamo gde se Kinezima poklonili zemlju? Daleko su i Gornje Nedeljice i Krivelj i Slatina od vile na Dedinju, daleko je to sve od vas. Život prolazi negde dalje. Samo da vam kažem još nešto. Ti ljudi u dolini Jadra imaju po troje dece prosečno u kući, zato što su srećni onim što imaju i ne treba vi da im donosite sreću. Niste vi ti koji delite sreću, tamo gde ste vi delili sreću, sreće više nema. Tamo gde ste vi čuvali prirodu, prirode više nema. Iza vas je ostala pustoš. Tamo gde ste vi branili Srbe, nema više Srba. Od Krajine, preko Kosova, pa sve do Gornjih Nedeljica, svuda su tragovi vaše vlasti i vašega Pante. Gledam ga juče, pre neki dan, doveo onog svog ortaka, prijatelja, Bin Zajeda i sad priča svoje intimne ispovesti sa ručka sa svojim velikim intimnim prijateljem Bin Zajedom i kaže - on je voleo moju drčnost i moju energičnost, a ja njegovu smirenost i njegovu pamet. I pita ga Bin Zajed - pa, dobro, Panto, šta ti hoćeš od mene? Kaže - neću ništa. Mislim se u sebi, sva sreća, ko zna kako bi se završilo, samo je nešto tražio. 

ANA BRNABIĆ: Gospodine Jovanoviću, ja vas molim da se držite dnevnog reda. Ja sa vama nisam na "ti" i ne znam zašto imate tu potrebu iz opozicije da ste sa mnom na "ti"? Ja sa vama prijatelj nisam, ja sa vama drugovala nisam i neću. Koliko god vi meni pričali na "ti", mi drugovi nikada biti nećemo. Ja vas molim za minimum civilizovanog ponašanja. Sa druge strane, ovo je tema koja je vama najvažnija, kao što kažete, najvažnija u vašem političkom delovanju. Pričali ste tačno sedam minuta o temi i onda ste prešli na predsednika Ujedinjenih Arapskih Emirata koji sa ovom temom nema baš ništa. Vratite se na temu. Po različitim sednicama sam puštala da pričate o litijumu, sada imamo sednicu o litijumu i vratite se na temu dnevnog reda. Izvolite. 

ALEKSANDAR JOVANOVIĆ: Kako je to dirljivo, Ana, kad se ti tako držiš Poslovnika. Stvarno, nemam reči. 

ANA BRNABIĆ: Još jednom vas molim, ne obraćajte mi se na "ti". Ja sa vama prijatelj nisam. 

ALEKSANDAR JOVANOVIĆ: Hvala bogu da niste, nećete ni biti. Vi imate jedan problem, svi vi zajedno ovde. Možete da se izvrnete naopačke, i vaš Panta, možete da formirate kol centre, gospođo Đedović, možete da idete da pečete palačinke zajedno sa njim, možete da idete po Ljuboviji da zaluđujete narod, možete da sa svojih medija penite svaki dan, gospođo Brnabić, kako će Srbija da propadne ako ne kopa litijum, Srbija prosto neće "Rio Tinto". I to znate i vi i to znaju čak i vaši glasači i vaše ankete koje sprovodite svaki dan. Džaba ovo sve, ova stvar se neće rešavati i vi to vrlo dobro znate. Mi smo našu gamad sa Stare planine oterali, kada su hteli da nam grade na 58 lokacija na svim rečicama malih hidroelektrana. Ja znam gospodine Jovanov da ćete vi sada mene lažno da prozivate da sam ja hteo da gradim tu nešto, dajte pokažite konačno tu dozvolu gde piše Ćuta Jovanović, toga nema. Dakle, ovako, 2017. godine napali ste nam tri reke odjednom. Onda smo shvatili da postoji 58 lokacija na Staroj planini i ne postoji nijedna rečica ni potok koja nije planirana da nestane u cevima. Pojavili ste se vi, vaši kumovi, investitori, koji su počeli ljudima da prete i upadalo se ljudima u kuće, masovno narod odvođen u policijske stanice, prebijali ste ljude na štakama, vodio se rat, podmetane su bombe ljudi, gorele su kuće. Ubeđivali ste nas da moramo da pristanemo na nešto a to se zove da nas ostavite bez vode. Ej ljudi kojima je sve voda tamo na planini, da ih ostavite bez vode. O tome je takođe raspravila SANU, o manjim hidroelektranama. Da, mi smo laici, nismo ni geolozi, nismo ništa, onda se priključila ono što mi zovemo struka, pa je nastala ona konstrukcija struka i motika. Da priključio se profesor Ratko Ristić, priključila se Dragana Đorđević, i šta se onda desilo? Posle 4 godine rata, eno ih reke Stare planine i dalje teku, a bilo nas je malo i govorili su, Ćuto, znaš li protiv koga se bojiš, gledaj me Milojko, protiv vetrenjača, protiv tebe stoji kum Aleksandra Vučića, Nikola Petrović i eno tuži me svako malo, traži mi naknade neke za 300 hiljada evra. Čovek sahranio, ne zna se, koliko reka i tamo gde ste vi prošli, tamo prirode nema, tamo je mrtva priroda i tako je 4 godine prošlo u svemu tome i na kraju smo pobedili, i tako će i narod iz Gornjih Nedeljica da pobedi. To da vam bude jasno. Da vam kažem, neće se ova stvar rešavati ovde ljudi, hajde da vidim tog prvog policajca koji će doći da izvlači Zlatka Kokanovića iz štale, hajde da vas vidim, iz štale, da, iz svoje kuće, sa svog ognjišta, hajde da vidim ko je taj hrabri policajac koji će da stane iza Aleksandra Vučića, Ane Brnabić i Handanović, da kaže, vidi dobro je Zlatko za tebe, sad ti se čisti sa svoje zemlje. Ovaj projekat nije nikakav rudarsko geološki projekat i ovo je smišljeni planski klan, akt da se svoj sopstveni narod protera sa svoje sopstvene zemlje i niko u istoriji ko je vladao Srbijom nije palo na pamet da proteruje srpskog seljaka sa njegove njive. To je prvo palo Aleksandru Vučiću. Vi za akademike ljudi, za Zorana Stevanović, profesora koga traži ceo svet, za Šolaju, za Nenada Kostića, govorite da su izdajnici, ološ, govorite da su neznalice, imbecili, ljudi svaka normalna zemlja i svako ko vodi bilo koju normalnu zemlju, to čuva kao malo vode na dlanu, isto kao što svako vodi svoju normalnu zemlju koji želi dobro svojoj zemlji, oni koji je hrane, čuva kao malo vode na dlanu. Kada smo kod toga šta donosi poljoprivreda, a šta donosi litijum, 17,5 miliona evra godišnje od rudne rente i to je 2,6 evra dnevno po glavi stanovnika, taman za ona dva jaja koja nudite ljudima da mogu da se prehrane dnevno, sram vas bilo. Onaj vaš "parizermen" ne skida se sa televizije, pljuje ljude i govori za ljude da su idioti, za Ratka Ristića da je neznalica, što ne dođe s njim u emisiju, što se plašiš bre Panto, skupi malo hrabrosti, misliš na Šeherezadu, ok. Idemo dalje. Dakle, imamo primere da se od poljoprivrede ovde i te kako može dobro živeti. Imamo, recimo, gospodina Miškovića, „Delta agrar“. To je onaj koga ste prvo hapsili, pa ste tako došli na vlast, tako što ste ga prvo uhapsili. Čovek na 22 hiljade hektara, koliko ima, napravi 660 miliona evra godišnje. Dakle, 30.000 evra on napravi para, zarade od poljoprivrede. Dakle, Mišković može, a u dolini Jadra ne može ni med, ni mleko, nego nam umesto meda, mleka i malina i najzdravije hrane nudite koncentrovanu sumpornu kiselinu. To je vaš plan. Prodali ste državu za šaku litijuma. Ima onaj film Serđa Leonea. Imate dobrog, imate lošeg, imate zlog. Dobar je Zlatko Kokanović, čovek koji vas hrani, ljudi, vašu decu. Sam proizvede 100.000 litara mleka, obradi 40 hektara zemlje svaki dan, dirinči od jutra do sutra, a vi ga u maricu trpate, bre. Ej! Seljaka srpskog u maricu, bravo majstori! Razmislite dobro šta radite. Ja vam kažem, čekaćemo vas svuda. Ova stvar se neće rešavati ovde. Onog momenta kad se pojavi ta mehanizacija gore čekaćemo je kao neprijatelja, to da znate. Nema šta Rio Tinto da traži u Gornjim Nedeljicama. Proći ćete kao Poćorek 1914. godine i vi svi zajedno, da znate. Šta ćete da radite vi sutra kad Vučić i Brnabić ponovo kažu – stop projektu Rio Tinto? Šta ćete vi, mučenici, da radite, bre, vi što ste zbir najgorih ljudskih osobina, na čelu sa Milenkom Jovanovim, koji će sutra ponovo da kaže – ma, Rio Tinto ne? Gospođo Brnabić. Ajde, urlajte. Ajde, urlaj. Gospođo Brnabić, hoćete li da smirite ove vaše arlaukače ovde? Ja nikad nisam bio član ni jedne stranke. Dajte ovo smirite, gospođo Brnabić. 

ANA BRNABIĆ: Nisam vas čula, šta ste rekli - ove moje? 

ALEKSANDAR JOVANOVIĆ: Hoćete li da smirite ovo ovde? 

ANA BRNABIĆ: Moje, šta ste rekli tačno? 

ALEKSANDAR JOVANOVIĆ: Bukače. Arlaukače, kako hoćete. 

ANA BRNABIĆ: Bukače? 

ALEKSANDAR JOVANOVIĆ: Da. 

ANA BRNABIĆ: Aha, u redu. 

ALEKSANDAR JOVANOVIĆ: Može i životinjsku farmu, kako vam više odgovora. 

ANA BRNABIĆ: Dobro. Za to ste dobili sada opomenu. Nastavite. 

ALEKSANDAR JOVANOVIĆ: Opomenu? Drago mi je, gospođo. Koja je to po redu opomena? Drago mi je, nego pitanje za vas. Hoćete li da mi vratite vreme? Zašto ste stavili. Šta je smešno, gospođo Brnabić? Šta je smešno? Šta vam je smešno? Čemu se smejete? Čemu? Ovako, dakle pre dve godine rekli ste da je završeno sa projektom Rio Tinto. Što ste slagali narod? Juče vas gledam kako kažete – hajde da glasamo, da vidimo ako ima kvorum, ubacite svoje kartice ovde. U maniru šibicara vadite svoju karticu iz poslaničke jedinice. Gde ste to naučili, gospođo Brnabić? Jeste li šibicarili nekad vi u životu? Akademiju mladih završili? Jel se to tamo uči? Kako vas, bre, nije sramota? Pokrali ste ovde 38.000 potpisa građana. Dakle, 38.000 potpisa građana ste pokrali. Šta ste vi? Vi ste kleptomani, vi ste lopovčine jedne najobičnije. Iza ovog svega što radite krije se epska pljačka sopstvenog naroda. Iza vas neće ostati kamen na kamenu. Zamislite da Aleksandra Vučića više nema. Zamislite. 

ANA BRNABIĆ: Izvinite, narodni poslaniče, jel ovo bila direktno upućena pretnja predsedniku Republike Srbije? 

ALEKSANDAR JOVANOVIĆ: Zamislite da Aleksandra Vučića više nema, da je dao ostavku, neće više da vlada, neće više sa vama da se druži. 

ANA BRNABIĆ: Dobro da ste pojasnili, da ne bude kao Tamara Skroza. 

ALEKSANDAR JOVANOVIĆ: Da, nema ga na vlasti. Ne brinite, gospođo Brnabić, nije to što hoćete da mi imputirate. Daleko bilo da se našem Panti nešto desi. Nek je živ i zdrav. Ima jedna druga stvar. Zamislite da on sutra da ostavku i da ga nema, pa šta ćete vi, mučenici, da radite bez njega? Ajde, vi šta ćete da radite, naći ćete vi novog nekog Pantu, nikakav problem, nego šta će biti sa ovom zemljom? Posle vas neće ostati kamen na kamenu. Ko će ovo moralno da obnavlja? Gledam juče onog Vučićevića na „Informeru“. Jel znate šta je juče izgovorio za Danijelu Nestorović? Ja nemam hrabrosti da izgovorim to što je on rekao. Evo, sad da mu poručim, evo ja ću da dođem kod njega na „Informer“, pa preda mnom nek kaže to što je za ovu ženu juče izgovorio. 

MILENKO JOVANOV: Šta će da se desi?

ALEKSANDAR JOVANOVIĆ: Jel znaš šta je izgovorio? A zamisli da neko za tvoju ženu tako izgovori, Milenko. Šta bi mu ti radio? Šta će se desiti? Šta može da mu se desi? Ne može ništa da mu se desi, čovek ima zaštitu Pante, može da radi šta god on hoće. Može da žene vređa. Znate li šta je on juče sve izgovorio, ljudi, Vučićević na TV „Informeru“ za Danijelu Nestorović? 

MILENKO JOVANOV: Idi pa mu reci.

ALEKSANDAR JOVANOVIĆ: Pa, hoću da idem da mu kažem. A što mu ti ne kažeš? Zamisli, Milenko, da tvojoj ženi neko tako nešto kaže? 

RADOSLAV MILOJIČIĆ: To je ostalo iz Đilasovog vremena da uređuje medije. Mi ne uređujemo.

ALEKSANDAR JOVANOVIĆ: Vi ste svi zajedno ovde dno ljudske bede. To ste vi svi ovde. Sutra ćete ponovo sve najgore o Vučiću da govorite. To ste vi. Što se projekta Jadar i Rio Tinta tiče, o njemu je sve rečeno. O njemu se izjasnila SANU, o njemu se izjasnio Biološki fakultet, o njemu se izjasnila Inženjerska komora, o njemu se izjasnilo sve što je pametno u ovoj zemlji. Sve ovo drugo što brani Rio Tinto i što se zalaže za kopanje litijuma i da nestane čarobna dolina koja nas hrani, to su oni što su sa Rudarskog fakulteta potpisali ugovor sa Rio Tintom i dajte već da vidimo taj ugovor koliko je to Rudarsko-geološki fakultet dobio para od Rio Tinta i koliko vi zapravo dobijate od Rio Tinta. Nije Geološki fakultet privatna firma i STR, kao što ova vaša vlast ovde misli da je Srbija STR.

ANA BRNABIĆ: Hvala vam mnogo. Bilo je, rekla bih, poučno, ali ne mogu da lažem. Samo građani Republike Srbije da znaju, pomenuli ste ponovo Dedinje i moje kvadrate. Nismo čuli izvinjenje. Lagali ste pet dana na očigled svih građana Republike Srbije, a onda ste dodatno slagali da kada pokažem da ste lagali da ćete se izviniti. Onda ste i porekli to što ste sami rekli i to za manje od 12 časova i takvom čoveku građani Srbije treba da veruju bilo šta. Eto, toliko o vašem kredibilitetu. „Izvinite što sam lagao o tome da ste kupili državnu rezidenciju“, nismo, poštovani građani Republike Srbije, čuli. Toliko o kredibilitetu ovog narodnog poslanika. Čisto da podsetim još jednom. Dekan Rudarsko-geološkog fakulteta nije Cvejić, nego Cvjetić. Mogli ste, eto, makar toliko da se pripremite, ali šta vas briga. Pričate šta vam padne na pamet. Narodni poslanik Milenko Jovanov, replika. Izvolite. 

MILENKO JOVANOV: Dakle, 8. juna 2021. godine, citiram: „Ono što je Vučić u pravu, projekat Rio Tinto, mini hidrocentrale, to su nasleđeni projekti i to je problem opozicije, jer su sporazum sa Rio Tintom napravili predstavnici bivše vlasti. Reke u cevi su krenuli da guraju predstavnici bivše vlasti“. Ovo nisam rekao ja, nego on na TV „Nova S“. Kaže, sada ću ja njemu da odgovorim kako je on pokušavao mini hidrocentralu. Ne, neću ja više, sada će da dođe čovek na jednu konferenciju za štampu, pošto smo se dogovorili na Kolegijumu da to sada može, koji će da objasni kako je sve stavio pod hipoteku i nema gde da živi zato što je bio ubeđen od jednog gospodina, koji je tada tražio hidrocentrale, da mu omogući da dobije tu mini hidrocentralu, pa ćete da čujete tog gospodina. Imam ime, prezime, nadimak. Sve mogu da pročitam, ali rekli smo da nećemo o ljudima koji nisu tu, pa ćemo to da preskočimo u ovom trenutku. Takođe, kaže škola, tamo ima puno dece. Hajde da vidimo kako tu stvari stoje. Ne postoji škola u Gornjim Nedeljicama. Čak ni izdvojeno odeljenje ne postoji, jer je toliko malo dece. Postoji u Brezjaku škola i tamo idu deca iz Gornjih i Donjih Nedeljica. Godine 2009. u tu školu je bilo upisano ukupno 384 dece, a sada ih je 216 ili iz Gornjih i Donjih Nedeljica 29 dece. Zašto? Pa, zato što ljudi odlaze, jer nema posla, zato što ne mogu da ostanu tu i to je to. To je istina, a on kaže kako ima puno dece i opet laže. Dalje kaže – šta ćemo mi da radimo kada se opet odluči da neće biti eksploatacije? Pa, ništa. Mi ni nismo za eksploataciju. Mi nemamo stav dok struka ne kaže stav, a vi niste struka i to shvatite. Vi niste struka. Kada struka bude rekla da to ne može, mi ćemo reći – u redu. Ako struka kaže da može, mi ćemo opet reći da je u redu, tako da čekamo taj stav. Najzad, ako ste toliko protiv zabrane i ukoliko ste toliko protiv litijuma i za zabranu, zašto niste tražili trajnu zabranu? Vi ste tražili zabranu dok se zakon ne promeni, dok mi ne dođemo na vlast. E to je vaša politika i nemojte da obmanjujete građane. Vi tražite kopanje litijuma, ali ne u ovom trenutku, nego kada dođete na vlast. To je vaša politika. 

ANA BRNABIĆ: Hvala. Danijela Nestorović ima reč. 

DANIJELA NESTOROVIĆ: Možemo li samo da se vratimo u normalu, da se vratimo u godinu 2024. da govorimo o onome što je tema? Malopre sam čula prethodnog kolegu koji je ovde izlagao svakakve stvari, osim što nije pričao o predlogu zakona, koji je omalovažavao profesora medicinskog fakulteta, sa njegovom poemom koju sam ja juče citirala, to nisu izmišljene reči, niti sam ja govorila o litijumu da je pastuv, kao što se to ovde govori. Zaista je neprimereno i ružno na taj način komunicirati. Ako kažete, malopre je kolega nešto izjavio da se kod njega litijum neće kopati, pa, znate kako, kolega, ja bih bila zahvalna da se stavite u položaj onih građana gde će se kopati. Prosto, htela sam da saopštim građanima da njihove glave u ovom trenutku koštaju, baš upravo zbog ovog litijuma, 2,6 evra po glavi stanovnika, odnosno 0,22 evra mesečno po glavi stanovnika. Volela bih da dobijemo kompletnu računicu o tome koliko je Rio Tinto uložio novca u infrastrukturu, u bilo šta što je doprinelo građanima Republike Srbije, jer mi tu računicu nemamo. Govori se non-stop o nekakvom novcu, o tome kako je Rio Tinto uložio ogroman novac, kako ćemo biti u obavezi da platimo nekakvu odštetu. Dajte nam zvanične podatke koliko je Rio Tinto uložio novca od 2004. godine do dana današnjeg u infrastrukturu i za dobrobit građana Srbije. S druge strane, ukoliko nemamo investicioni ugovor, kao što tvrdi Vlada Republike Srbije, kako mi to onda imamo bilo kakvu obavezu da obeštetimo, jer memorandumom o razumevanju, na koji se poziva i Rio Tinto, a i Vlada Republike Srbije, nisu predviđena nikakva prava i obaveze? U tom smislu i u skladu sa tim memorandumom, Rio Tinto nema nikakva prava da tuži Republiku Srbiju, pogotovo što je i bez obzira i bez saglasnosti Ministarstva poljoprivrede, Rio Tinto pretvarao poljoprivredno zemljište u gradsko građevinsko, to znate i vi sami, pre ukidanja ove uredbe. Ono što je takođe jako bitno je da napomenem građanima Republike Srbije da Vlada Republike Srbije i njena ministarstva nisu bili kadri da sastave strategiju o upravljanju mineralnim resursima. Građani Republike Srbije ne znaju sa koliko prirodnih bogatstava raspolažu, sa koliko rude zlata, olova, bakra, litijuma i svih onih strateških sirovina koje se nalaze u samoj Nacionalnog strategiji iz 2012. godine, o kojoj vi ovde pričate. Takođe, Republika Srbija, dragi građani, nema ni usvojen prostorni plan. Prostorni plan je krovni dokument na osnovu koga se rade svi ostali planovi detaljne regulacije, na osnovu koga se rade kasniji prostorni planovi za posebna područja, što dalje znači u prevodu da kada nemate takav prostorni plan, vi ne znate šta će na kojoj lokaciji biti. Prema onome što smo imali priliku da vidimo pre par godina, taj predlog prostornog plana u formi zakona je povučen bio iz procedure zbog velikog broja primedbi koje su uložili i građani i ekološke organizacije i civilni sektor u velikom broju, te je takav predlog zakona bio povučen iz procedure. Mi do dana današnjeg nemamo takav prostorni plan. Bez prostornog plana ne možete da ponovo oživljavate prostorni plan područja posebne namene projekta Jadar. Takođe, bez ponovljene procedure u kojoj bi se usvajao takav prostorni plan, ne može Vlada Republike Srbije da donosi uredbu kojom oživljava nepostojeći prostorni plan projekta Jadar. Jako je bitno da građani Srbije shvate da se ovde uprežu sve snage, što od strane posebno ministarke i ostalih ministarstava, što od predsednika Vlade, što od predsednika ove države, a vidim i ovde predsednice parlamenta, da se opravda ovaj postupak, kada predsednica parlamenta kaže da ona brani projekat, a ne brani kompaniju Rio Tino. Znate kako, ako branite projekat, onda branite i nešto o čemu sam malopre pričala, a to je protivustavni akt, kojim je ovaj projekat praktično ponovno oživljen. U tom smislu, predsednica parlamenta zastupa onda čije interese, ako ne kompanije Rio Tinto? U tom smislu bih zaista želela da napomenem građanima Srbije još jednom cenu koju će platiti ukoliko ovaj zakon ne bude usvojen. Sve dok budemo imali poslanike koje, kako vi kažete, su građani birali da sede u ovom parlamentu, koji će biti spremni da žrtvuju pojedina područja i pojedine delove, odnosno teritoriju Republike Srbije, koji će biti spremni da žrtvuju građane koji žive na toj teritoriji, koji će žrtvovati vodu, vazduh, zemlju, koji će ostaviti Srbiju bez dela teritorije koja nas hrani, sve dotle dok takvi poslanici budu sedeli u ovom domu, dotle će građani Srbije imati bojazan da će nas nestati. U tom smislu bih vas zamolila da se saberete, da preispitate. Danas je Jadar, sutra će biti bilo koji drugi kraj, Kraljevo, Valjevo, Užice, Požega, Ivanjica. Da li ste spremni da sve te ljude relocirate i dovezete u Beograd ili gde ćete već sa njima, da im izmestite kompletnu istoriju, da im izmestite živote zarad profita koji iznosi 2,6 evra po glavi stanovnika godišnje, odnosno 0,22 evra mesečno? Koliko košta ljudski život u Srbiji? Molim vas, odgovorite mi. 

ELVIRA KOVAČ: Pravo na repliku, predsednica parlamenta gospođa Ana Brnabić. 

ANA BRNABIĆ: Hvala. Nekoliko stvari samo. Pod jedan, ponovili ste jasnu laž, otvorenu laž, više puta demantovanu, da će biti više rudnika. Neće biti. Niko tamo ni u Užicu, ni u Požegi, ni šta ste još pomenuli, ne istražuje litiju. Tako da, osim što lažete i širite paniku, i u Valjevu i u Vranju i u Jagodini, lažete, niko tamo ne istražuje litijum. Tamo nema rudnika, niti će ih biti. Dakle, ako nemate dovoljno argumenata da branite vaš taj besmisleni zakon, nemojte da koristite laži, još jednom, zato što ćemo odgovoriti. Pod dva, kada kažete da ja branim projekat, ja branim zakone Republike Srbije, Ustav Republike Srbije, branim vladavinu prava. A vi pogledajte Zakon o energetici. Evo, upoznaću vas. Član 103. U članu 103. Zakona o energetici stoji sasvim jasno kad neko može da dobije pravo na eksploataciju. Pravo na eksploataciju može da dobije, između ostalih 11 dokumenata koje moraju da daju nadležnom ministarstvu i državi Srbiji, studiju o proceni uticaja na životnu sredinu. E, to ja branim. Dajte, ljudi, da uradimo studiju. Dajte, ljudi, da vidimo tu studiju i ako ste vi u pravu i ako ta studija kaže da ima negativan uticaj, e onda nema tog projekta. Ali, ono što vi radite kao lobisti Rio Tinta je da vi hoćete Riu Tintu bez studije da stavite novac u džep ovih građana i da ih onda dovedete ponovo kada vi dođete na vlast. E, to je ono što vi hoćete da uradite. Hvala. 

ELVIRA KOVAČ: Zahvaljujem. Reč ima ministarka Dubravka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Prvo moram da se obratim građanima Republike Srbije. Dragi i uvaženi građani Republike Srbije, uporno ovde slušamo od predstavnika opozicije da Vlada ne brine o njima, da je Vlada protiv meštana i da su oni ugroženi. Moram da ponovim da je vladajuća stranka na postojećim parlamentarnim izborima u Loznici dobila 55% podrške. Znači, pod broj jedan nemojte da govorite neistine, jer da neko ne brine o tim ljudima ne bi bilo tolike podrške koja je jasna, nedvosmislena i dokumentovana. Ako se projekat Jadar realizuje, i to želim da podvučem, plate i budžeti će u ovim mestima višestruko skočiti. Otvoriće se na hiljade radnih mesta od visokokvalifikovanih, do srednje kvalifikovanih, pa i do niže kvalifikovanih radnih mesta, a ko se bavi poljoprivredom moći će nesmetano da nastavi da to radi, moći će nesmetano da uzgaja kukuruz, moći će nesmetano da proizvodi mleko, moći će nesmetano da gaji pčele, jer ako pokušavate da predstavite da će se sa otvaranjem rudnika stvoriti pustinja, pa neće, jer ukoliko studije dokažu, koje još nisu ni izrađene, da postoji i jedna jedina bojazan da će se to desiti, projekta biti neće. Rudnik je podzemni rudnik, a standardi po kojima će se razvijati ili ga neće biti su evropski i zakoni Republike Srbije, a zakon Republike Srbije, odnosno Zakon o rudarstvu iz člana 103, jasno kaže koji preduslovi mora da se ispune da bi uopšte došlo do eksploatacije. Moram da se zaista osvrnem i na to, odnosno na zabrinutost određenog dela opozicije o meštanima Gornjih Nedeljica, pa evo koliko se brinu. Evo, samo pogledajte ove plave grafikone i ove crvene grafikone gde tačno vidite koliko je manji broj dece, pre svega, u ovom kraju. Pričamo o OŠ „Mika Mitrović“ u Brezjaku, pošto nema osnovne škole ni u Gornjim ni u Donjim Nedeljicama, nažalost. Broj dece je smanjen za skoro tri puta i to pričamo u poslednjih nekoliko desetina godina. Znači da ljudi jednostavno odlaze. Koliko su se neki prethodni brinuli da ljudi ostaju, govori samo podatak da je 2005. godine zatvorena fabrika „Viskoze“ i ukinuto 10.000 radnih mesta, pa nije ni čudo što ljudi odlaze. Pošto se brinete o tim ljudima ja želim zaista da još jednom kažem svima njima da ništa nisam uvredljivo rekla ni o jednom čoveku koji zaista ima iskrene namere i zabrinutost u vezi razvoja ovog projekta. Rekla sam i iznela podatke koji se tiču određenih transakcija, koje su javne, onih ljudi koji su dobrovoljno omogućili razvoj projekta time što su prodavali svoja imanja i znamo da su na osnovu toga i dobili finansijsku kompenzaciju. Znači, nemojte da zaista pričate da sam bilo koga ili uvredila ili nešto loše rekla, samo sam pričala istinu. Ako nisam, pa evo nek demantuju ljudi, ti što su prodali ili nisu ili možda jesu ili hoće ili neće ili po kojoj su ceni, pa evo nek demantuju javno dostupne informacije. Ja pričam ovde i želim da građani Srbije znaju da ovde pričamo o licemerstvu onih koji protestuju protiv projekta, onih koji su najglasniji protiv projekta a koji su izvukli i finansijsku korist određenu upravo na osnovu razvoja projekta. Znači, ne, nije stvar u novcu, stvar je u licemerstvu i ponoviću opet da imamo apsolutno javno dostupne podatke, dokumente iz 2019. godine gde se pregovara o prodaji zemljišta, gde postoje cene, značim gde pričamo da su ljudi dali saglasnost na predlog, upravo u Brezjaku. Da, ti, ti aktivisti koje nazivate ekološkim aktivistima koji se danas tobož bore za zdrav vazduh, vodu zemlju ili šta već.Priča se i tačno piše – svaki objekat ima svoju cenu: poslovni objekat 1.800 evra po kvadratu, poljoprivredna i šumska zemljišta 300 evra po aru, uređeni stambeni prostori 900 evra po kvadratu, pomoćne zgrade 400 evra po metru kvadratnom, uređeni bunari koji se koriste 5.000 evra, uređeni izvori koji se koriste, takođe, pet hiljada evra, pa znači o čemu mi ovde pričamo? Da li pričamo o zaštiti vode, vazduha, zemlje ili pričamo o ljudima koji su pregovarali sa kompanijom, javno dostupnim dokumentima. Znači, apsolutno niko nije uvređen, evo, izvolite, pogledajte, ukucajte na internetu, tražite, vidite, nisam iznela ni jedan tajni dokument, ni jedan privatni dokument, niti je bilo ko te dokumente demantovao. Niko nije rekao da to nije tačno. Što se emisija tiče, pošto ste rekli da ja nemam priliku da pričam sa njima ili oni nemaju priliku da se obrate, pa svaki dan ti ljudi gostuju u emisija, po medijima. Ja apsolutno nisam nikada nikoga targetirala, govorila sam istinu kada sam rekla da su aktivisti protiv projekta Jadar koji govore o tome opet da će se zatrovati voda i vazduh i zemlja i poljoprivreda i pčelarstvo na najplodnijoj zemlji i prestati da postoje, da su ti isti ljudi prodali zemlju Rio Tintu. Važno je da narod zna da se ljudi koji se predstavljaju kao ugroženi i targetirani su zapravo ljudi koji su svoja imanja dobrovoljno prodali, a sada su u medijima i na protestima najglasniji protiv otvaranja rudnika. Svi zabrinuti meštani Gornjih Nedeljica mogu apsolutno da se obrate i Vlada je napravila i način kako to da urade. Otvorili smo kol-centar da mogu svi, ne samo iz tog kraja, iz Srbije, odakle god, i sa severa, juga, istoka, zapada, ko god ima bilo koje pitanje o tom projektu može da ga postavi. Išli smo u direktnu komunikaciju sa građanima, razgovarali, svi su bili poznati, svi mogli da dođu i u Mali Zvornik gde je bio predsednik Srbije i u Ljuboviju gde su bili članovi Vlade. Znači, želimo da razgovaramo sa svima, da odgovorimo apsolutno na sva pitanja. Zaista nemojte da izvlačite iz konteksta, da se ovde neko ne brine o građanima Srbije, jer to apsolutno nije tačno i to ne možete da osporite i, na kraju krajeva, to rezultati na izborima govore. Svako je slobodan i može, umesto da šalje pisma putem posrednika, jer očigledno je cilj da se to koristi u medijima, da se to ponavlja, da se opet pravi od toga farsa, lepo da se obrati institucijama, može da se obrati i meni lično, može da se obrati i kabinetu, može da se obrati ostalim nadležnim institucijama Republike Srbije, ali je očigledno cilj da se ovde pravi jedan politički spektakl i samo je to cilj. Opet, nemojte da pričate neistine kada je u pitanju raseljavanje i to ponavljate više puta i nastavljate da ponavljate. Znači, nema raseljavanja. Ponoviću opet. Tačan podatak je da projekat utiče na 52 stalno naseljena domaćinstva od kojih je 51 dobrovoljno prodato Rio Tintu. Ova domaćinstva su već preseljena. Reč je o raseljavanju ukupno 159 stalno naseljenih stanovnika od kojih je 157 već raseljeno. Da ste slušali „Utisak nedelje“ u nedelju veče gde je gostovao pomenuti dekan Rudarsko-geološkog fakulteta kome ni ime niste mogli da zapamtite, a koji se zove gospodin Aleksandar Cvijetić, tačno u 22.30, možete da vratite, čovek je izneo tačne podatke. Znači, poslušajte, pošto tražite javne debate, pošto tražite da stručnjaci različitih mišljenja suoče svoje stavove, pogledajte, pa ćete se ubedite, nemojte da iznosite neistine ovde. Pošto ceo Rudarsko-geološki fakultet optužujte za korupciju, pa kako vas nije sramota? Kako vam samo malo nije sramota od profesora, od pomoćnika, asistenata, od docenata, od ljudi koji školuju našu decu, kako vas ni malo nije sramota budućih studenata, dece u srednjoj školi, njihovih roditelja, kako vas, ako ništa drugo, nije sramota 150 hiljada ljudi koji žive od rudarske struke u našoj zemlji? Jel mislite da ćete tako da dobijete bilo koji poen, tako što optužujete ceo jedan fakultet za korupciju? Dekanka Rudarsko-geološkog fakulteta koja je bila dekan do pre dve nedelje, evo, pošto gospodinu Cvijetiću ne možete ime da zapamtite, ali poslušajte šta je dekanka rekla, citiram, a koja je takođe u intervjuu za NIN, možete da pročitate javno dostupni časopis, odnosno magazin, kaže – eksploatacija može da bude ekološka i da zadovoljni potrebe za rudom i neophodnost zaštite životne sredine. Znači, evo čujte šta kaže struka, pošto ste toliko zalažete za struku, ali struka vam je bitna onda kada pričate pre svega o ljudima koje vi nazivate struka, a pričate u stvari o ljudima koji se bave politikom, koji su promenili nekoliko stranaka, koji su bili gradonačelnici za grad Beograd. Znači, nemojte onda da brkate, ne možete da citirate ljude iz struke, a koji su u isto vreme i političari. Znači, citirajte struku, citirajte ljude koji se ne bave politikom ili koji nisu izgrešili onoliko, pa su morali da se izvinjavaju građanima za loše podatke, informacije koje su izneli, a koje ste vi prepisali u vašem Predlogu zakona. Znači, kada pričate, a pominjete opet stručnjaka Ratka Ristića i pominjete Staru planinu, pa opet kako vas nije sramota? Pa taj isti profesor je bio u revizornim komisijama i izdavao dozvole, glasao za davanje dozvola za izgradnju mini hidroelektrana. Pa, opet kako vas nije sramota? Pa, kako vas nije sramota što ste vi lično 18. maja. ponavljam 2016. godine u 11 časova i 41 minut obratili se Ministarstvu rudarstva i energetike u vezi izgradnje Hidroelektrane „Temska“ na Staroj planini lično. Znači, da ste verovatno izgradili tu mini hidroelektranu danas ne bi sedeli ovde, da se bavite tobož ekologijom i da branite čistu vodu i zemlju i vazduh. Ja pričao o licemerstvu. Znači, o tome pričam. Ja apsolutno nijednog građanina Srbije nikada neću uvrediti, niti sam bilo šta loše rekla i nemojte da izvlačite iz konteksta, ali o licemerstvu treba da pričamo i to građani treba da čuju, a ako je bilo koji podatak koji, ponavljam, su javno dostupni, pogrešni, vi izvolite pa neka ih ljudi demantuju i nek ili kažete da premijer povuče neki potpis, pa hoće li ti ljudi da povuku potpise na zemlju koju su prodali i da vrate pare? Pa, baš me zanima. Kako možemo da verujemo principima nekog koji osuđuje sopstvenog oca. Kaže osuđuje oca. Ja mislim to uopšte ne može da se pojasni, ni da se objasni, ni da se ispriča. Znači, ja želim da još ponovim nije bilo eksproprijacije. Eksproprijacija se nije desila. Nije država odlučila da se ta zemlja da bude predmet eksproprijacije, pa da ljudi moraju da uđu u pregovore zarad prodaje svoje imovine. To su oni lično, dobrovoljno, odgovorno, svojim odlukama odlučili, stavili svoje potpise, uzeli novčana sredstva. Samo o tome pričam i to treba da bude jasno. Isto kao i oni koji nisu uspeli da sagrade mini hidroelektrane, pa sada pričaju o Staroj planini i o tome šta je izdato i koliko je izdato i pominju profesore koji su učestvovali u tome, bili saučesnici. Što se tiče odluka Ustavnog suda citiram – „Odluka Ustavnog suda je državni udar“. Znači, toliko imate poštovanja za institucije ove zemlje sudske vlasti da nazivate njihove odluke državnim udarom. Što se tiče Vlade Republike Srbije, Vlada Republike Srbije je donela odluku o prestanku važenja Uredbe o utvrđivanju Prostornog plana područja posebne namene za realizaciju projekta „Jadar“. Ona nije ukinuta, znači to je velika razlika. Znači, morate da naučite pre svega principe pravne i institucionalne. Znači, Uredba nije ukinuta. Što se tiče odluka Ustavnog suda, pa apsolutno Vlada mora da poštuje odluke Ustavnog suda, a Ustavni sud je odlučio da nije u saglasnosti bila ta odluka sa Ustavom i zakonom i Vlada je na osnovu toga donela Uredbu o primeni Uredbe o utvrđivanju Prostornog plana područja posebne namene. Ako vi mislite da postoji pravni osnov za bilo šta, odnosno da je bilo šta urađeno protiv i mimo zakona, izvolite, slobodno se obratite nadležnim institucijama, pa će oni postupiti po vašem upitu ili po vašem. Ovo nije mesto da pričamo o pravnoj osnovi i odlukama Ustavnog suda i da ih nazivamo državnim udarom i da pričamo uopšte na taj način. Što se tiče bušotina, apsolutno kada smo slali inspektore, a bilo je pokušaja, pa znate šta se desilo, pa najurili su ih, nisu im dali ni da priđu. Znači, ti isti koji su najglasniji protiv projekta i koji su pokušali ili su prodali zemlju Rio Tintu oni su inspektore najurili. Mi ćemo apsolutno u svakom momentu u svakom neophodnom trenutku poslati inspektore na teren da se utvrdi da li ima ili nema ili treba da ima bilo kakvih nepravilnosti, da se utvrdi ako ima da se oni isprave, ali samo da još jednom naglasim da kompanija nema aktivno istražno pravo. Što se tiče razgovora sa građanima, još jednom da potvrdim da smo apsolutno pokazali da odgovaramo direktno na pitanja građana, da mogu svi da se jave koji su zainteresovani i da ćemo nastaviti da odgovaramo i u direktnom razgovoru. Apsolutno svako može i u bilo kom momentu i pored svih dosadašnjih mogućnosti koje smo građanima stavili na raspolaganje da se obrati nadležnim institucijama i dobiće sve relevantne odgovore. Što se tiče poljoprivrednog zemljišta već sam rekla i objasnila da će rudnik biti podzemni i da može apsolutno poljoprivreda da nastavi da se razvija i da nema potrebe da zastrašujete ljude i da pričate kao da će nešto biti sprečeno. Još jednom ponavljam, po Zakonu o rudarstvu da bi se dobila dozvola za izgradnju rudnika moraju sve relevantne studije da budu završene i moraju da pokažu da nema negativnih uticaja i ako ih ima da su oni sanirani i da su oni otklonjeni i način na koji će to biti. Znači, pričate opet o najplodnijoj zemlji koja može da hrani celu Evropu. Ja bih najviše volela da je to tako. Ali, pričamo o 0,03 poljoprivredne zemlje Republike Srbije pod broj jedan, a daleko od toga da može da hrani celu Srbiju, a još dalje da može da hrani celu Evropu. Što se tiče eksperimentalne dozvole za eksperiment, dajte molim vas pokažite je. Evo da je vidimo, ko je izdao i kada. Prvo, eksperimentalna dozvola kao pojam ne postoji, a za eksperiment još manje. Evo pokažite, apsolutno je pokažite dozvolu i nema nikakvih problema. Pričaćemo samo na argumentovanim osnovama. Ja sam juče pokazala dozvole koje su izdavane od 2004. na ovamo. Sve sam dozvole pokazala lepo. Evo, vi pokažite tu dozvolu iz 1998. godine. Hajde da vidimo gde se nalazi i kako izgleda eksperimentalna dozvola za eksperiment, eksperimentalne dozvole u rudarstvu. Rekli ste da se ostavlja pustoš negde gde se prođe. Verovatno se pozivate i na neke druge delove Srbije, ali samo da, ako pričamo o Boru i o Majdanpeku, pošto ste i njih pomenuli, evo najslikovitije, broj dana sa prekoračenjem dnevne granične vrednosti sumpor-dioksida u Boru, vrednosti 2010. – broj dana 72, 2011. – 101, 2012. – 116, 2022. – dva dana, a 2023. – nula dana prekoračenja dnevne granične vrednosti sumpor-dioksida. To je što se tiče pustoši. Što se tiče srednje godišnje vrednosti sumpor-dioksida u Boru, evo je srednja godišnja vrednost – 2010. – 116, 2011. – 115, 2012. – dostižemo rekord, 146, hvala Bogu, onda počinje da se smanjuje, 2022. – 16, ispod granične vrednosti zakona Republike Srbije, 2023. – 14, ispod granične vrednosti zakona Republike Srbije. Šta je sa brojem nezaposlenih u gradu Boru? Godine 2012. bilo ih je 6.209, 2024. – 2.400, složićete se da je to skoro tri puta manje. Toliko o pustoši koja se ostavlja i toliko o brizi o građanima za koje vi kažete da se borite, a da se Vlada Srbije ne bori. Što se tiče prosečne zarade na nivou Grada Bora u dinarima, 2012. godine iznosila je 37.000 dinara, 2024. godine iznosi 106.589 dinara. To je samo nekih tri i po puta više. Što se tiče prosečne zarade u rudniku u Boru, evo da se pozabavimo i tim podatkom. Godine 2012. iznosila je 57.000 dinara, 2024. godine iznosi 144.000 dinara, skoro tri puta više i značajno je iznad republičkog proseka. U isto vreme, budžet Grada Bora u milijardama dinara. Evo koliko je puta povećan. Skoro pa 10 puta. Eto toliko o brizi, o pustoši koju pominjete, ali sigurna sam da građani Srbije ovo vrlo dobro znaju i baš zato što to znaju, zato to i potvrđuju na izborima, na pravnim izborima. Ja bih zaista molila da imate toliko kulture i vaspitanja da ne dobacujete. 

ANA BRNABIĆ: Hajde pokušajte da ne dobacujete. Pa imate predstavnika opozicije koji ima svo vreme ovog sveta i šta dobacujete. Na šta to liči? Evo, kada je već ona tu, pa vi sada svako od vas, super, bravo. 

DUBRAVKA ĐEDOVIĆ HANDANOVIĆ: Juče sam slušala svakoga. Nisam nikome ni jednom dobacila. Nikome, ni jednom nisam ni jedan put dobacila, nikome, nikome. Svaki put kada sam uzela reč od juče neko je dobacivao. Pa to samo govori o vašoj kulturi, o vašem vaspitanju, o vašem poštovanju, o vašem odnosu prema ovoj pre svega Skupštini Republike Srbije, prema građanima Republike Srbije, prema na kraju krajeva organima Republike Srbije. Tako da bih volela, zaista, da malo više poštovanja i kulture pokažete pre svega u ovom domu, a onda će vas i građani Srbije malo više poštovati. Hvala vam. 

ANA BRNABIĆ: Hajte, pokušajte da ne dobacujete. Zoran Lutovac, povreda Poslovnika. 

ZORAN LUTOVAC: Član 27. Molim vas opomenite ministarku i sve druge koji dolaze iz izvršne vlasti ovde da se ne ponašaju na ovaj način, da ne iskazuju ovakav ton prema poslanicima i ljudima koji sede ovde. Oni su ljudi, ne samo što su dužni da polažu račun ovom domu, nego su dužni u najmanju ruku da se ponašaju pristojno. Sve vreme ona govori kako vas nije sramota. Ponaša se kao vaspitačica u vrtiću. Govori „lažete“ i kaže nikog nisam uvredila. Ne znam gde to nije uvreda. Druga stvar, takođe bih vas zamolio da joj prenesete da dekan nije naučno zvanje, dekan je upravljačka funkcija. Hvala. 

ANA BRNABIĆ: Hvala i vama. Oduzimam ovo vreme od poslaničke grupe. 

ZORAN LUTOVAC: Zašto? Zbog čega?

ANA BRNABIĆ: Fantastično mi je to da se nijednom rečju niste pobunili npr. kada neko nazove ovu ženu, njene saradnike i sve ostalo „štakori“. 

ZORAN LUTOVAC: Tačno sam naveo šta je. Ne možete mi oduzimati vreme.

ANA BRNABIĆ: Dobro, neka građani vide duple standarde. 

ZORAN LUTOVAC: Niste me ni pitali da želim da se Skupština izjasni.

ANA BRNABIĆ: Da li treba da se izjasnimo? 

ZORAN LUTOVAC: Ne, ali treba da se poštuje Poslovnik.

ANA BRNABIĆ: Reč ima Danijela Nestorović. 

DANIJELA NESTOROVIĆ: Odgovorila bih sada, pošto sam se javila nakon vašeg izlaganja predsednice parlamenta, kada ste iznosili i rekli da ja lažem. Jako je ružno tako nazvati. Možda sam iznela po vama neistinu, ali lagala nisam. Što se tiče onoga što ste vi izjavili, želim da se osvrnem na to, kažete branite projekat, moram da vam objasnim. Malopre smo imali priliku da čujemo i od vas, a i od ministarke Hajdanović, elementarno nepoznavanje prava. Razumem da niste pravnica po struci, ali onda nemojte da dezavuišete narod i da iznosite neistinite informacije. Moram da vam podučim, vrlo kratko, ali zbog građana, ne zbog vas samih, imate pomoćnike koji će moći da vam objasne šta sam zapravo htela da kažem. Ne mora neko posebno znanje i tumačenje, radi se o vrlo jednostavnim i jednostavnoj stvari. Ono što ste vi uradili sa uredbom kojom ste oživeli ovaj projekat, odnosno prostorni plan projekta „Jadar“ je ravno tome da recimo dve ugovorne strane potpišu ugovor, odu kod notara, overe ga, notar stavi javnobeležnički zapis, nakon toga taj ugovor se pocepa, nestane, potpisi se izbrišu negde i to je nevažeći akt. Onda ga vi sastavite ponovo, pa ga naknadno dole ispod potpišete iako se najbolje ne vidi overa notara, taj akt nema pravnu snagu. On je nevažeći pravni akt. Ne možete nešto što je stavljeno van snage i odlukom Ustavnom suda oglašeno za neustavno, čak je i navedeno da je Vlada prekoračila svoja ovlašćenja takvom uredbom, da ponovo oživite. Da to nije tako, ne biste to prikrivali novom uredbom od 16. jula gde samo u „Službenom glasniku“ objavljujete – uredba o sprovođenju uredbe o planu posebne namene prostornog područja Jadar. Znate, ne možete da se igrate sa građanima. Razumem vašu želju da ovo sprovedete do kraja, stvarno razumem i ja se borim kada se zalažem za određenu ideju, ali nemojte ove građane posmatrati kao skup ludaka i glupih ljudi koji ne razumeju šta se ovde dešava. Ne možete elementarno pravno neznanje da prosto iznosite takve činjenice koje ne odgovaraju istini. Ministarka je malopre rekla, izvinjavam se, pošto sam bolesna pokušam da se skoncentrišem. Jeste, došla sam sve da vas zarazim, to mi je želja. Moram ministarki takođe da objasnim da elementarno pravno neznanje podrazumeva i to da ste malopre izgleda pogrešno upisali dok sam govorila, nisam rekla da je odluka Ustavnog suda neustavna. Ne može odluka Ustavnog suda biti neustavna. Govorila sam o tome da je odluka Ustavnog suda i posebno dva izdvojena mišljenja koja sam juče citirala, a koja su jako bitna, jer objašnjavaju zapravo šta ste vi nakon toga uradili, nakon te odluke. Vi ste i pored saveta sudija Ustavnog suda da ova uredba o projektu „Jadar“ ne vraća u pravni život i ne oživljava, upravo to učinili. Dakle, Vlada je počinila ponovo kršenje člana 3. Ustava, prekoračila svoja ovlašćenja i samim tim povredila Ustav Republike Srbije, te je tim činim počinila državni udar. To sam rekla, to morate da razumete. Ako vi ne razumete, evo objasnila sam da bi građani razumeli šta vi radite kako biste oživeli ovaj projekat, kako biste ovo doterali do kraja. Moram takođe da vas pitam, malopre kaže takođe predsednica parlamenta da ja lažem kada kažem da neće biti rudnika, da nema rudnika u Valjevu, pa jel možete da mi odgovorite na pitanje, šta radi onda Eurolitijum u Valjevu? Jel proizvodi prah šećer, šta radi? Da li možete da mi objasnite šta se radi na Povlenu, Jablaniku, Rogozni? Šta rade te firme? Hoćete da vam pročitam firme? Eurolitijum, Adrijatik metals, Eldorado gold, Ibaera kapital, Friport mekmoran, Neometals, Dunas risors, Morduro kapital, šta rade te firme u Srbiji? Lutaju tako po teritoriji i ne sprovode nikakve istražne radnje, ništa se ne radi? Nemojte stvarno da zaluđujete ovaj narod. Takođe, moram da vas pitam, evo predsednik ove države nam šalje informaciju da nas je učlanio u tu neku litijumsku alijansu, pa nemojte onda da lažete narod da mi ovde samo pričamo tek tako o nekom nacrtu studija, o nekom zakonu, pa vi ste se već sve dogovorili. Šta ćemo mi u litijumskoj alijansi ako nećemo rudnik? 

ANA BRNABIĆ: Ja se izvinjavam, uz svu najbolju volju ja vas molim da ne pričate neistine, kakva litijumska alijansa. Evo, svima nam pokažite gde postoji ta litijumska alijansa? Ko je organizovao i osnovao tu litijumsku alijansu, pa ću se ja vama izviniti? Ako ne postoji litijumska alijansa, onda vi pred svim građanima Republike Srbije da kažete da govorite neistinu. Evo, ne lažete, nego samo govorite neistinu. Dajte poštovanje prema ovom domu. Litijumska alijansa, vi stvarno ne znate više šta pričate. 

DANIJELA NESTOROVIĆ: Ako mi vratite vreme, ja bih vam pojasnila. Litijumska alijansa, možda sam trebala da vam kažem pod znacima navoda. 

ANA BRNABIĆ: Dakle, ne postoji litijumska alijansa. Samo da svi građani Republike Srbije čuju nakon 30 sekundi da ne postoji litijumska alijansa. Eto, tako izgleda čitava ova debata u parlamentu. Nastavite dalje, da čujemo opet kako je pod znacima navoda. 

ALEKSANDAR JOVANOVIĆ: Smiri se, nije ovo tvoje.

ANA BRNABIĆ: Da li vi to meni pretite? Ja sa vama nisam na ti gospodine Jovanoviću. 

ALEKSANDAR JOVANOVIĆ:: Nije ovo tvoje. Nije ti ovo privatna prćija.

DANIJELA NESTOROVIĆ: Radi se o Hamburškoj konferenciji o održivosti – Globalna alijansa za baterije, gde je Aleksandar Vučić predsednik ove države rekao da je to velika šansa za sve u budućnosti, jer se tu ne radi samo o rudniku, već i o litijumu. Dakle, ja možda jesam rekla žargonski naziv litijumska alijansa, ali nisam lagala. Ono što je jako bitno je da nam onda predsednik države objasni zašto pričamo o litijumu i litijumskim baterijama, ako rudnika možda neće biti. Ono što je jako bitno. Vi ste malopre rekli, pustite ljude da urade studiju. Ne možemo da pustimo ljude da urade studiju o proceni uticaja na životnu sredinu, jer nemamo prostorni plan. Imamo plan posebne namene područja Jadar koji je ne ustavan. Ne možete od krnjeg praviti novo. Ne možete sklapati deliće kao puzle i praviti studiju. Takođe se postavlja pitanje i kompanije Rio Tinto. Zašto su onda plasirali u javnost nepostojeći pravni akt, to je jedan termin koji se ne koristi uopšte u pravu, nacrt studije o proceni uticaja na životnu sredinu? Sa tim su izašli u javnost da bi je omekšali, da bi predstavili bez, takođe, postojanja prostornog plana Republike Srbije, bez plana posebne namene područja Jadar. Kako onda mogu da prave nacrt studije o proceni uticaja kada se ne znaju osnovni parametri? To pravno nije moguće. Takođe, mišljenje Vlade koje smo dobili neposredno pred ovu sednicu se bazira na tom nacrtu studije. Ljudi, da li vi shvatate šta je Vlada uradila? Na osnovu pravnog akta koji je praktično nepostojeći, nacrt studije je improvizacija čista, ste dali mišljenje o Predlogu ovog zakona. Moram samo još i ovo da napomenem. Da je taj isti dekan Rudarsko-geološkog fakulteta Aleksandar Cvijetić rekao u tom istom „Utisku nedelje“ koji malopre pominje ministarka, da nije siguran u ovu državu. To je njegova rečenica. Zašto to niste citirali? Takođe, vi ste gospođo ministarka omalovažavali ovde profesore Beogradskog univerziteta Šoškića, Danicu Popović i profesora Ratka Ristića. Možete vi da klimate glavom koliko god hoćete, ti ljudi imaju kredibilitet za ono što iznose. Vi nemate pravo da te ljude nazivate neznalicama i da ih omalovažavate. Ti ćeš sigurno nekome da objasnih ko je neznalica. Ono što je bila suština ovog mog izlaganja, htela sam da vam odgovorim i vama, a i ministarki, prestanite samo da iznosite i da izvrćete reči. Ja ovde precizno, glasno i jasno govorim. Ja bih volela da vam Srđan ili bilo ko. Molim, nešto se meni obraćate, ne razumem vas, ne vidi dobro. Malo je bez veze to što radite. Pravno bi trebao neko da vam objasni zašto je Uredba ne važeća, zašto je neustavna, da na osnovu toga ne može da se radi studija o proceni uticaja na životnu sredinu, da nacrt studije na koju se Vlada poziva u svom mišljenju na ovaj Predlog zakona je praktično pravno ne valjan. Vi ne možete na osnovu nacrta studije davati mišljenje na Predlog zakona. Ono što je ključno, neka Vlada odgovori, neka ministarka odgovori. Zašto nemamo ovde ministarku za zaštitu životne sredine i ministra za građevinarstvo i infrastrukturu? Jako je bitno da oni budu tu i da odgovore zašto nemamo strategiju upravljanja mineralnim resursima, zašto nemamo prostorni plan, zašto se sve ovo traljavo radi, da bi se što pre zaključio investicioni ugovor sa Rio Tintom? 

ANA BRNABIĆ: Hvala vam. Možda da ukinemo Ustavni sud i da nam vi tumačite sve. Branimir Jovanović. 

BRANIMIR JOVANOVIĆ: Hvala predsednice, poštovana ministarko, poštovani predstavnici Vlade, koleginice i kolege. Očigledno je da jedna tema nije davno izazvala ovako veliku pažnju javnosti, kao što je Projekat „Jadar“. Mi iz Socijaldemokratske partije Srbije želimo da sa što više činjenica, što više podataka i saznanja pristupimo ovoj temi i da bismo bili sigurni kakvu odluku donosimo i na osnovu kojih argumenata. Kao i uvek mi prednost dajemo nauci. Zato smo i sada u pripremi ove sednice moje kolege iz poslaničkog kluba i ja razgovarali sa univerzitetskim profesorima sa Rudarsko-geološkog fakulteta, Mašinskog fakulteta, Biološkog fakulteta, sa inženjerima, sa stručnjacima koji se bave zaštitom životne sredine. Cilj nam je da ovde prenesemo ono što smo čuli od njih i da prenesemo njihovo mišljenje. Bilo je i onih koji su za rudarenje, bilo je onih koji su protiv. Nažalost, čini se da mnogi u ovoj sali ulaze sa jednim političkim predznakom kada govorimo o ovoj temi. Zaključke želimo da donosimo isključivo na osnovu činjenica, a ne na osnovu utisaka. Impresije su jedno, činjenice su drugo. Utisak često zna da bude pogrešan, a naučni argumenti su jedino pouzdani kada treba da donesemo jednu ispravnu odluku. Ovo pitanje se namerom svelo na politički teren. Niko više ne želi, čini mi se ni da čuje argumente. Malo je onih koji žele da čuju stručnjake iz ove oblasti. Profesori i inženjeri sa kojima smo mi razgovarali, čak ne žele da izađu u javnost, jer je stvorena takva jedna atmosfera, tako jedan ambijent da svako onaj ko pokuša da objasni ovo pitanje sa naučne strane, biva stigmatizovan. Najlakše je uperiti prstom u nekoga i reći da je strani plaćenik, da je plaćenik neke kompanije, ali to nije rešenje. Nama je ovde potrebna stručna rasprava, a ne politička rasprava. Upravo zbog toga smatramo da treba da imamo jednu civilizovanu raspravu na ovu temu u danima koji slede, kada govorimo o celoj priči o litijumu. Nama i Socijaldemokratskoj partiji nije cilj da ubeđujemo građane ili bilo koga da li treba da bude za rudarenje jadarita ili protiv toga. Nama je cilj da iznesemo naš stav. To je da čujemo stručnu analizu, da čujemo reč profesora, a tek na osnovu toga da donosimo zaključak. Očigledno da je svima zajedničko da se svi bore za zaštitu životne sredine i da je svima zdravlje ljudi na prvom mestu, bar po onome kako se deklarišemo ovde u u ovoj sali. To ističu i vlasti i opozicija. U razgovorima sa profesorima, inženjerima zaključujemo da kada govorimo o eksploataciji jadarita da je sa jedne strane važno da se sam proces proizvodnje zaštiti od nekih negativnih uticaja koji mogu nepogode da izazovu na proces proizvodnje, a sa druge strane da ne dođe do određenih propusta u proizvodnji, samim tim da se ugrozi životna sredina i da proces deponovanja bude bezbedan, a što smo mogli na osnovu dokumenata kojima raspolažemo da vidimo da se radi na tome da bude čitav proces bezbedan. Cela priča oko bezbednosti ne sme da se banalizuje, ona mora da se posmatra kroz tri posebna procesa. Prvi je proces vađenja koncentrisane rude, drugi proces odnosi se na samu preradu i treći proces je proces deponovanja. Upravo zbog toga se rade tri različite studije procene. I rizik kada posmatramo, moramo da ga posmatramo iz tri aspekta, a on se inače posmatra kroz prizmu nekoliko zakona - moramo da ga posmatramo toksikološki, uticaj na zdravlje ljudi, ekotoksikološki, na životnu sredinu i na fizičke eventualne probleme koje mogu da izazovu u toku proizvodnje, a to su požari i eventualne eksplozije. Ovo govorim da pokažem da nije sve tako crno ili belo i da ne treba unapred da se deklarišemo tek tako lako prema ovom pitanju, da je čitav proces proizvodnje veoma složen i da moramo da sagledamo svaki njegov segment da bismo doneli jednu ispravnu odluku. Naš poslanički klub neće podržati Predlog izmene i dopune Zakona i obrazložiću takvu odluku. Neću ni da ulazim u pravnu valjanost ovako predloženih izmena Zakona, ostaviću to po strani, jer želim da se fokusiram samo na njegov cilj, odnosno na njegovu suštinu. Smatram i da je predlagač sam sebe demantovao u nekim stvarima koje su navedene u samom predlogu zakona i kasnije izrečene ovde. Najpre primedba koja je navedena, a to je da će se ruda tretirati koncentrovanom sumpornom kiselinom na 250 stepeni, pa smo onda čuli i ono što su nam profesori potvrdili, a čuli smo i ovde, da nije u pitanju taj podatak, nego da je podatak od 90 stepeni ispod temperature ključanja. Takođe, u obrazloženju ovog Predloga zakona navodi se da će se koristiti fluorovodonična kiselina. I opet, u razgovoru sa profesorima, sa inženjerima, dolazimo do saznanja da se fluorovodonična kiselina uopšte ne koristi u ovom procesu proizvodnje, niti su moguća bilo kakva isparavanja koja bi oštetila životnu sredinu i koja bi uticala na zdravlje ljudi. Jednostavno, svaki proces proizvodnje, pa i najobičnija fabrika, mora da podrazumeva određene zaštitne mere i to naši propisi dobro tretiraju ovu oblast. Samo ću da napomenem da jedna obična fabrika peleta mora da ima određene filtere da se ne bi ugrozila životna sredina i zdravlje ljudi, a kamoli kada govorimo o jednom ovako ozbiljnom procesu proizvodnje. Dakle, to nije moj zaključak, niti sam inženjer, niti sam hemičar, prenosim samo ono što govore stručnjaci iz ove oblasti. Još jedna teza koja se pominje u obrazloženju Predloga zakona i koja izaziva pažnju javnosti, to je zagađenje pijaćih voda. Opet, u razgovoru sa stručnjacima, dolazimo do podatka da su pijaće vode i one vode koje se nalaze u rečnim tokovima koje su za upotrebu do 30 metara dubine, da će se prema projektu eksploatacija vršiti na dubini između 370 i 650 metara i da vode na tim dubinama nemaju nikakve veze sa ovim pijaćim vodama, odnosno sa vodama koje koristimo za svakodnevnu upotrebu. Opet, nije to naš zaključak, to je stav stručnjaka iz ove oblasti. To je još jedno pitanje koje u narednom periodu treba da razjasnimo, a ne tek tako da sudimo o tome. Smatramo da ovakva pitanja moramo da razjasnimo, da ne bismo unosili pometnju, da ne bismo zbunjivali javnost i moramo da damo na ovakvu temu jasan odgovor, i to od strane kredibilnih institucija, da li zaista može da dođe do zagađenja, kao što se tvrdi od strane predlagača zakona, da li može da dođe do zagađenja rečnih tokova nakon što se višak vode iz procesa proizvodnje pusti ili ćemo se držati dokumenata koji govore da će takva voda biti tretirana u skladu sa strategijom upravljanja vodama, da će biti remineralizovana pre nego što bude taj višak pušten, kada ga ima, u vodotok. Ne smemo unapred da osudimo svakoga ko daje argument na neka pitanja koja nas sve interesuju i ne sme Gugl da nam bude izvor informacija, već moramo da se oslonimo na naše profesore i na stručnjake iz ove oblasti. Smatram da je najvažnije da proces bilo koje proizvodnje bude bezbedan, da ne dođe do incidenata ili propusta, a standardi i propisi upravo služe da i kada dođe u procesu proizvodnje do nekog propusta, da imamo plan B i da imamo plan C, da znamo unapred koje opasnosti vrebaju i kako možemo da obezbedimo sigurnost. Onog trenutka kada budemo imali sve te podatke na stolu, kada razmotrimo sve te činjenice, onda treba da donesemo konačnu odluku. Nije ovo pitanje za bilo kakvu vrstu politikanstva. Ponavljam i podvlačim, država je ta koja postavlja standarde, država je ta koja ispostavlja uslove i država je ta koja donosi zakone i na osnovu tih zakona i propisa radi se eksploatacija bilo koje vrste rude, a ne samo jadarita. Dakle, mi se pitamo i lopta je u našem dvorištu. Mi diktiramo uslove rada. Siguran sam da niko nije lud da podrži nešto što može da izazove neki veći rizik, ne manji, nego veći. Inženjeri nas uveravaju da je u 21. veku sve moguće, u kontekstu da je tehnika i tehnologija na tom nivou da je moguće obezbediti bezbedne uslove koji se odnose na zaštitu životne sredine, ali je pitanje koliko to košta i koliko je to isplativo za onoga ko radi i ko investira. Treba samo poštovati propise koji već postoje, propisi koji su u skladu sa međunarodnim standardima i navešću da su čak neki naši propisi rigorozniji u odnosu na evropske, pa tako imamo primer da ono što se po evropskim standardima tretira kao deponija industrijskog otpada, kod nas se tretira kao deponija opasnog otpada. Najlakše je doneti zakon o zabrani, o zabrani bilo čega što može, što može bilo šta da ugrozi. Ali to je pogrešan pristup. Prvo, nije u skladu sa demokratskim načelima. Drugo nije u skladu sa konceptom razvoja jedne države. Ozbiljna država ne pravi od sebe ovo zatvoreno društvo, ozbiljna država zakonima i propisima reguliše svaki segment društva kako da on besprekorno funkcioniše. I tako ćemo tretirati i ovo pitanje. Očigledno je da je svima nama zdravlje ljudi na prvom mestu, zaštita životne sredine na drugom mestu, a na trećem mestu je tek ekonomski interes i ako ispunimo ova prva dva uslova onda možemo da razgovaramo o ekonomskom interesu, a naša uloga je da postavimo standarde, da donesemo sve moguće propise da bismo zaštitili naš interes. Mi smo decenijama donosili propise iz ove oblasti, iz oblasti rudarstva, oblasti zaštite životne sredine. Tu su na desetine i desetine zakona, podzakonskih akata, propisa, uredbi, pravilnika. Između ostalog, navešću samo neke - Zakon o rudarstvu i geološkom istraživanju, Zakon o zaštiti životne sredine, Zakon o transportu opasnih materija, Zakon o vodama , Zakon o smanjenju rizika od katastrofa i upravljanju vanrednim situacijama, Zakon o zaštiti od požara, set propisa o hemijskoj industriji i da ne nabrajam dalje. Dakle, desetine i desetine propisa, koje imaju cilj godinama unazad da svaku vrstu eksploatacije rude, a na kraju krajeva i ovu, uvedu u jednu bezbednu zonu. Ako treba, uvek treba da donesemo i poseban zakon koji će drugačije da tretira ovu oblast, da bismo delovali preventivno, ali da to uradimo na osnovu činjenica, a ne na osnovu određenih utisaka. Ne želim na ovaj način da višegodišnji, višedecenijski rad i ove Skupštine i nadležnih ministarstava, i inženjera i stručnjaka iz oblasti zaštite životne sredine, da potremo i bacimo pod tepih, da bismo doneli jednu ovakvu izmenu zakona samo zato što je to politički popularno u ovom trenutku. I nisu samo zakoni najvažniji, važno je i sprovođenje zakona i svesni smo toga, važan je monitoring celog procesa i kada propisujemo određene uslove, ne mora samo država da kontroliše kako će se sprovoditi, može i lokalna samouprava da se uključi u to jer je ona u suštini i najviše zainteresovana. Dakle, ponoviću da SDPS neće podržati predložene izmene zakona, jer smatramo da ne treba ništa unapred odbacivati. Imamo dovoljno vremena da čujemo reč stručnjaka, imamo dovoljno vremena da se okrenemo dijalogu, argumentima i da ovu priču ne svodimo isključivo na politički teren gde je ona podložna jednoj manipulaciji, a posebno manipulaciji podataka. Smatramo da imamo dovoljno obrazovanih ljudi, da imamo dobre organizovane institucije i institucije od poverenja i onda kada čujemo njihov sud i kada čujemo njihove analize, onda treba da dođemo i da donesemo odluku koja je u skladu sa interesima svih građana Srbije. Hvala vam. 

ANA BRNABIĆ: Hvala vam. Reč ima Jelena Pavlović. 

JELENA PAVLOVIĆ: Poštovane kolege narodni poslanici, poštovani građani, predložene izmene Zakona o rudarstvu i geološkim istraživanjima koje je podržala i naša poslanička grupa imaju za cilj da se zbog velikih ekoloških rizika, a nikakve koristi, pa čak ni ekonomske, o čemu će biti više reči u nastavku, ne dozvoli eksploatacija litijuma i bora u našoj zemlji. Kako je važećim Zakonom o rudarstvu krajnje neprirodno definisano da nosilac geoloških istraživanja stiče pravo na overu rezervi, a potom i na eksploataciju tražena je i zabrana privremenih geoloških istraživanja ruda bora i litijuma. Pročitali smo mišljenje Vlade Republike Srbije koja je dala predlog Narodnoj skupštini da ne prihvati Predlog izmena Zakona o rudarstvu i geološkim istraživanjima. U obrazloženju koje je dala Vlada Republike Srbije je navedeno da svaka odgovorna država nastoji da obezbedi zaštitu ležištu, kritičkih, strateških, mineralnih sirovina, kao i da ulaže maksimalne napore da se održi stabilnim lanac snabdevanja. Ovaj stav će, naravno, svako racionalan prihvatiti uz uslova da je ta zaštita i snabdevanje za sopstvene potrebe, što u konkretnom nije. Međutim, iz nastavka obrazloženja se može nedvosmisleno zaključi da Vlada Republike Srbije ili ne zna kako da ostvari gore postavljeni cilj ili da namerno pogrešno predstavlja da je opravdano i korisno da omogućimo da naše rudne resurse i naša prirodna bogatstva drugi bez bilo kakvog ograničenja eksploatišu i da sa njima slobodno raspolažu, i to za simboličnu rudnu rentu od 5% i to obračunatu na prihod. Dakle, svi znaju da je prihod vrlo rastegljiva kategorija, a znači ovih 5% nije čak ni na vrednost tog retkog minerala. Do ovako pogrešnog zaključka Vlada je došla iz par razloga. Kao prvo, odsustvo bilo kakvog planiranja i analize zasnovane na empirijskim podacima. Vlada koja sama ne planira svoj razvoj, i to kroz strateške dokumente predviđene zakonom, postaje lako žrtva tuđih interesa, odnosno interesa onih koji to planiraju, i to dugoročno. Ne postoji mogućnost da se obezbedi odgovorno upravljanje državom i njenim interesima bez plana i analize. Juče smo imali priliku da čujemo ministarku Đedović koja je sve rečeno pročitala iz brošure ili prospekta „Rio Sava“ i prospekta „Ergo Strategy Group“. Dakle, „Ergo Strategy Group“ je izradila ekonomski deo, po narudžbini, naravno, „Rio Save“. Ministarka moguće ne razlikuje interese „Rio Save“ od naših nacionalnih i državnih interesa, te je verovatno to razlog da ne razume da opravdanost projekta nije ista za „Rio Savu“ kao i za Republiku Srbiju i njene građene. Da razume juče bi čuli u čemu se tačno i precizno sastoji ta korist za Republiku Srbiju a da to nisu puke fraze i pretpostavke iz prospekta i brošure „Ergo Strategy Group“ koja je naručila i platila „Rio Sava“. Za opravdanost projekta Jadar u smislu naših državnih i nacionalnih interesa analiza ne može biti zasnovana samo na onome šta se potencijalno dobija, a upravo je to jedino aspekt obrađen u studiji „Rio Save“ na koji je Vlada jedino referisala, već i u onome šta se gubi, naročito kada je taj gubitak trajan, a uvek je trajan kada su u pitanju neobnovljivi resursi jer njih vadite samo jednom. Znači, to su rude bora i litijuma. Trajna je i degradacija prostora sa svim posledicama koje iz toga proističu, a o tome će biti više reči u nastavku. U ostalom, pozicija onoga ko zadržava 95% prihoda od prodaje i pozicija onoga ko dobija 5% od prodaje nije ista, posebno kada ovaj prvi gradi za sebe, a ovaj drugi trajno svoje uništava i pritom finansira razvoj ovog prvog subjekta. Poštovani građani, pogledajte poslednji Izveštaj završni o reviziji završnog računa budžeta Republike Srbije za 2023. godinu koji je nedavno objavila DRI na svom sajtu i biće vam verovatno teško, ali vrlo je korisno i otrežnjujuće suočiti se sa potpuno nepotrebnim, promašenim i enormno skupim projektima, sa jedne strane, a bez odgovarajućeg ulaganja uz zadovoljavanje stvarnih potreba građana, naročito u oblasti zdravstva, obrazovanja, kulture, smanjenju siromaštva, i tako redom. Odgovor na pitanje da li država Srbija može da prepusti eksploataciju retkih minerala koji se samo jednom mogu eksploatisati jer su neobnovljivi resurs ne može se dat ad hok pričama o ekonomskoj opravdanosti koja je zapravo apsolutno i ne postoje. Odgovor se može dati tek nakon što se ozbiljno i odgovorno pristupi toj temi, i to samo i isključivo na način kako je to zakonom predviđeno, a to je, pod jedan, prvo je obaveza da se donese plan razvoja Republike Srbije, zatim prostorni plan Republike Srbije . U ovim planovima će biti sadržani strateški ciljevi stabilnosti i održivosti, kao i rasta, te će se kroz donošenje ovih akata stručno analizirati da li je sigurnije, bolje i isplativije prednost dati poljoprivredi, turizmu i eksploataciji vode, na primer, ili eksploataciji rudnih bogatstava po svaku cenu bez plana, na bilo kom mestu, u bilo koje vreme i na imanju bilo kog građanina Republike Srbije. Na ovom mestu zaista moram da skrenem pažnju svim građanima Republike Srbije da je važećim Zakonom o rudarstvu i geološkim istraživanjima svaka kuća i imanje samo trenutno u vašoj svojini. Bilo kog dana u bilo koje vreme na vaše imanje, čak nekažnjeno, pod pretnjom samo naknade štete, stupiti bilo koja kompanija za geološka istraživanja i ukoliko pronađe mineral koji je dobar za eksploataciju eksproprijaciju vašeg imanja će vršiti ta kompanija. To je ono što piše u sadašnjem Zakonu o rudarstvu. 

ANA BRNABIĆ: Poštovana narodna poslanice, samo moram da vas upozorim da je ovo širenje straha i neistina, zato što to što pričate nije istina. 

ELENA PAVLOVIĆ: Vi ako niste pročitali zakon, ja sam. 

ANA BRNABIĆ: Molim vas da ne zloupotrebljavate govornicu i govorite neistine. 

JELENA PAVLOVIĆ: Znači, molim vas. Ja sam advokat 25 godina. Čitam zakone svaki dan. 

ANA BRNABIĆ: Govorite neistine. 

JELENA PAVLOVIĆ: To što vi ne znate šta piše u Zakonu o rudarstvu, sedite pa pročitajte. Sledeći put, pošto mi nikad ne dozvoljavate repliku već koristite da vreme nakon mene date komentare koji su apsolutno netačni, znači, moraćete da mi omogućite repliku, a ne na ovaj način da vršite zloupotrebe. Ja vas zaista iskreno molim da se pridržavate toga. 

ANA BRNABIĆ: Nemojte da se nervirate, samo da vas zamolim da ne širite neistine. 

JELENA PAVLOVIĆ: Dalje, iznenađujuće su stoga izjave sadržane u mišljenju Vlade, ministarke Đedović i Odbora za ustavna pitanja, kojim izražavaju zabrinutost za svojinska prava Rio Tinta, ali ne i za svojinska prava sopstvenih građana koji su kao nikada pre u istoriji ugroženi krajnje nakaradnim Zakonom o rudarstvu i geološkim istraživanjima koji se mora hitno u celosti menjati. Da postoji plan razvoja i prostorni plan Republike Srbije, onda bi se odobrenje za istraživanje moglo dati samo za prostore koji su za tu namenu već opravdano planirani i za one za koji postoji opšti interes, odnosno naš interes utvrđen aktom najvišeg organa, a to je Narodna skupština. Konkretno, odluku o davanju odobrenja kada je određeno geološko istraživanje ocenjeno kao potrebno, tada bi moglo biti predmet javnog nadmetanja, a ne kakva je sadašnja praksa – sve je neizvesno, netransparentno, što opravdano unosi nemir među građane. Poslednji prostorni plan ova skupština je donela 2010. godine. Od tada je sve apsolutno ad hok. Dalje je potrebno doneti nužno i neizostavno strategiju upravljanja mineralnim i drugim geološkim resursima Republike Srbije i naravno podhitno izmeniti Zakon o rudarstvu i geološkim istraživanjima, koji bi imao za cilj da omogući sprovođenje usvojenih planskih dokumenata i da otkloni nemir srpskih domaćina koji ne znaju da li će njihovo imanje već sutra biti predmet geoloških istraživanja i eksproprijacije. Cilj svih ovih dokumenata je ne samo ispunjavanje zakonom definisanih obaveza svake Vlade i Narodne skupštine, već i suštinska, a to je osigurati poštovanje osnovnih načela kada je u pitanju donošenje važnih odluka, posebno kada posledice mogu biti trajne i nepopravljive i ukratko, trajno uništavanje dela teritorije, sa jedne strane, i ekonomska korist koja bi se potencijalno mogla dozvoljavanjem takvog projekta dobiti. U bajke da će se život normalno nastaviti, kao i poljoprivreda i ostale grane, niko zaista ne veruje, a to je u ostalom i zaključak najvišeg naučnog tela sastavljenog od naših najboljih stručnjaka, a mislim na SANU, na javnoj raspravi održanoj u maju 2021. godine, na kojoj su učestvovali i predstavnici vlasti i predstavnici kompanije, a nisu imali argumenta da pobiju zaključke naših najistaknutijih naučnika. Ukazujem da niko od razumnih građana, takođe, ne veruje u stavove koji se javno plasiraju, a to je da projekat neće biti odobren dok se ne sagledaju svi aspekti, jer je 15. januara 2007. godine, kada je doneto rešenje kojim je odobren nastavak izvođenja geoloških istraživanja bornih minerala, protivno svim zakonskim propisima, postalo je jasno da se odlučuje politikom, a ne na zakonom predviđen način. Ukazujem da su prva dva rešenja izdata Rio Savi 2004. i 2005. godine, izdata za geološko istraživanje evaporita ne za litijum i ne za bor. Tek 2007. godine, rešenje koje je izdato za jedno, za evaporite, se produžava, znači, za borne minerale, a tek 2009. godine prvi put za litijum i za bor. Kako se to produžava odobrenje koje nikada nije dato, trebalo bi zaista da odgovori Ministarstvo rudarstva i energetike, jer je upravo na bazi tog rešenja produžetkom istih došlo do sadašnje potvrde o rezervama i dalje procedure za Rio Tinto. No, ono što je najbitnije, ono što se konstantno u javnosti plasira, a to je da je neupitna maltene ekonomska korist, što je potpuno netačno. Analizu da se Rio Savi isplati projekat Jadar je uradila Ergo Strategy Group, po narudžbini Rio Save koja je tu analizu i platila. Ista je javno i objavljena, i ja, naravno, savetujem svakom da je pročita. Ova analiza je rađena na ceni litijuma od 15.600 dolara po toni, a samo za godinu dana je cena litijuma drastično pala zbog poplave nove ponude u odnosu na opadajuću tražnju i trenutno iznosi 10.638 dolara na kineskoj berzi, odnosno 10.757 na američkoj berzi. Vlada Republike Srbije je nekritički prihvatila dostavljenu analizu za 2023. godinu, čak i bez bilo kakve konstatacije da je analiza rađena na ceni litijuma po toni koja je drastično pala i koja se neće vratiti na vrednosti iz 2023. godine, po svim prognozama, te je zaključila, kada se isplati Rio Savi, valjda se isplati i nama, imaćemo 1300 novih radnih mesta, na nekom od tih radnih mesta bi trebao biti neko od naših građana, plata će u proseku biti 1100 evra, u nekom periodu biće možda i nešto prihoda od rudne rente i poreza. Dalje se od ovoga nije išlo. Nije se postavilo pitanje koliko ljudi će zbog projekta ostati bez svojih poljoprivrednih gazdinstava, pčela, stoke, pašnjaka, prihoda od turizma i tako redom. Nije se postavilo pitanje koliko godina može da se proizvodi malina, jabuka, paprika, koliko mleka, meda, kolika štete će biti izazvana sečom hektara šuma i da li će to dovesti do kataklizme na tom području. Tršić, Tronoša, arheološka nalazišta, time se uopšte niko u Vladi nije bavio. Odlučeno je da je bolje to preseći, trajno uništiti, nek drugi izvade tu retku rudu, mi ne znamo da li nam treba, niti smo o tome razmišljali iskreno. I srećan im put. Mi ćemo sanirati štetu, ako bude moguće, bar oni koji ostanu, ako ih uopšte do tada bude bilo. Tako vi danas razmišljate. Da se ne bi ovako završila priča o Jadru i o Srbiji, vratimo se na činjenice. Naš ekonomski tim je analizirao od Rio Save naručenu studiju od Ergo Strategy Group i zaključio, u najkraćem sledeće – da se ovakav projekat apsolutno ne isplati Republici Srbiji, da će Republika Srbija imati vrlo skromne prihode, da još uvek ne znamo šta bi tim investicionim sporazumom bilo definisano u smislu podsticaja, ali znamo sigurno da bi 10 godina Rio Sava, shodno Zakonu o porezu na dobit pravnih lica, bila oslobođena poreza na dobit, da se na izvoz ne obračunava PDV, da ostaje samo porez na zarade itd. Imam jako malo vremena, ukupno 20 minuta, tako da ne mogu detaljno da vam pročitam. Ali, jedan od zaključaka je da je ukupno procenjen prihod od 696 miliona za projekat jednako 17,14 miliona godišnje ili 2,6 evra po glavi stanovnika. To je zaista apsolutno ispod svake diskusije. Tako da, naš ekonomski tim je, nemam vremena za detaljno čitanje, da se Srbiji svakako ne isplati eksploatacija litijuma itd. Na kraju, pošto zbog vremena moram da skratim, ukazujem još jednom, volela bih da svi pročitate ovu analizu, da vidite na čemu se bazira i da je ona zapravo zasnovana na predviđanju masovnog uvećanja potražnje za litijumskim baterijama do koga neće doći. To treba da zna svako ko prati ovaj segment. Na kraju, suština problema je da ne postoji poverenje ljudi da se projekat tako velikog rizika, sa trajnom degradacijom prostora, kod koga postoji opasnost i od skoro izvesnog zagađenja vode, vazduha i zemlje, može biti kontrolisan i da nenadoknadiva šteta može biti sprečena. Postoji osim tog visokog rizika ekološke katastrofe niz nezakonitosti u procesu odobrenja geoloških istraživanja. Ni te minerale nije otkrio nikakav Rio Sava ili Tinto, već naša profesorka Jelena Obradović. Ako nekome pripadaju, pripadaju nama kao državi. Ekonomska neopravdanost je potpuno neupitna. Na svu ovu analizu koju sam već rekla u kratkim crtama, nemojte zaboraviti da naša država finansira celu infrastrukturu. Kada je Engleska kolonijalizovala Indiju, ona je plaćala izgradnju železnice. Danas mi plaćamo našu kolonizaciju, što je apsolutno jedna tragična pojava. Na kraju, ukazujem da memorandumom iz 2017. godine nisu predviđene nikakve obaveze ili nastanak bilo kakve odgovornosti za štetu, tako da je netačna i tvrdnja da ćemo platiti milionske štete. Uostalom, oni još uvek nemaju zvanično odobrenje za eksploataciju. Nadamo se da će projekat biti trajno zaustavljen, jer je on nemoguć da bude odobren samo po svojim procenama uticaja na životnu sredinu. Uredba o prostornom planu, o čemu je koleginica govorila, je takođe apsolutno jedan nezakonit akt itd. Na kraju, želim samo da kažem, pošto mi je vrlo malo vremena ostalo, da odgovorno upravljanje državom nije zaduživanje sadašnjih i svih budućih generacija radi profita transnacionalnih kompanija i agendi po kojoj se Srbija pretvara u zemlju žrtve Zelene agende. Rudarenje koje je planirano nije zeleno rudaranje. A održivo korišćenje neobnovljivih resursa znači osigurati njihove raspoloživosti u budućnosti i smanjenje uticaja korišćenja na životnu sredinu. Ovakvim tempom koji vi planirate da potrošite, da date drugima naše rudne rezerve, vi potpuno buduće generacije želite da ostavite bez neobnovljivih izvora energije. Da to ne sme da se radi, mogli biste da znate kada biste pročitali na kojim principima se tako nešto zasniva, a jedan od tih je da korišćenje obnovljivih izvora energije ne sme da pređe stopu po kojoj se razređuju zamer za te resurse. Nijednom prilikom nisam videla da vi o tome ne samo da razmišljate, nego da imate ideju i pod dva, da količina materije koje se ispuštaju u životnu sredinu ne sme da pređe kapacitet transformacije zagađujućih materija itd. Na kraju, želela bih samo da kažem, koleginica je malopre pomenula, a vi ste je optužili da laže, da nije tačno da se mi bilo kakvoj alijansi priključujemo. Evo, danas upravo je naš predsednik u Hamburgu na samitu i kaže – pridružili smo se Globalnoj alijansi za baterije, pripremili smo se za budućnost. U okviru današnje posete je predao note iz našeg Ministarstva privrede. Vi izgleda niste o tome obavešteni, ali gospodo, trebali bi da možda malo više i sarađujete da znate gde naš predsednik ide, šta radi i šta potpisuje, pa ne biste onda tako burno reagovali. Toliko za sada. Na kraju bih samo htela da iskoristim vreme, znači, vrlo je zabrinjavajuće da ministarka energetike ne zna najveće stručnjake kao što je Slobodan Vukosavić, koji je predsednik u SANU Odbora za energetiku, koga bi svaki dan trebalo da čita i da sluša po par puta da bi znala nešto o sektoru kojim upravlja. Još jednom ponavljam da je ceo taj sektor neodgovornom politikom dat u ruke osobi koja je zapravo najbolje da nastavi svoje produkcije na CNN, odlična bi bila novinarka, ima odličan nastup, prilično za moj ukus drzak, ali van tog nastupa, u smislu činjenica, ne postoji apsolutno ništa. Hvala još jednom. 

ANA BRNABIĆ: Hvala vam. Ovaj aplauz znači – Nestoroviću, dobro došli u koaliciju. Ja vam čestitam i meni je drago zbog vas. Samo da vam kažem - globalna alijansa za baterije za vas znači litijumska alijansa, pa čekajte jel ste nam do pre dva dana pričali o tome. 

RADOMIR LAZOVIĆ: Po Poslovniku.

ANA BRNABIĆ: Po Poslovniku, važi. Do pre dva dana ste nam pričali o tome da je litijum prošlost i da ima da se baterije prave od nekih drugih mineralnih sirovina. Dobro, okej. Izvolite, gospodine Lazoviću, po Poslovniku. 

RADOMIR LAZOVIĆ: Poštovana predsedavajuća, prekršili ste član 100. Poslovnika. Molim vas, vi znate, mi znamo, ja vas molim, znate da uživamo u vašem mišljenju, da bismo voleli da se argumentima raspravimo oko ovog važnog pitanja. Evo, koleginica potpredsednica Elvira Kovač je tu i može da vas zameni. Ja jedva čekam da dobijem priliku da razgovaram sa vama o ovom pitanju, pa onima kojima smeta to što mi reagujemo na Poslovnik mogu da poručim na najbolji način da po Poslovniku ne reagujemo je da ga vi ne kršite. Hvala vam puno. Nema potrebe da se izjašnjavamo. 

ANA BRNABIĆ: Ja sa pozicije predsednika parlamenta ne smem da kažem da je kršenje dostojanstva Skupštine izgovaranje neistina, nego za to moram da siđem do poslaničke klupe, jel? To tako vi čitate Poslovnik? Globalna alijansa za baterije je litijumska alijansa, a gde to postoji? Ja sam mislila da ćete vi kao zeleni da se javite i da kažete da se slažete sa mnom i da to nije litijumska alijansa. 

RADOMIR LAZOVIĆ: Sad se javljam za repliku.

ANA BRNABIĆ: Već ste se javili, koliko puta hoćete? 

RADOMIR LAZOVIĆ: Jesam, ali pominjete zelene, pa ko velim da se javim i za repliku.

ANA BRNABIĆ: Nemate repliku na predsednika Skupštine, ali dobro šta da se radi, polako doći će vreme kada ćete pročitati Poslovnik. Sada reč ima ministar Dubravka Đedović Handanović. 

DUBRAVKA ĐEDOVIĆ HANDANOVIĆ: Hvala. Ako pričamo o činjenicama, samo da se osvrnemo na činjenice, pre svega, koje stoje u Zakonu o rudarstvu. Zakon o rudarstvu predviđa mogućnost eksproprijacije. Eksproprijacija se sprovodi shodno propisima kojima se uređuje eksproprijacija, a da bi se ona sprovela treba da se proglasi javni interes. U ovom slučaju, još jednom, pošto pričamo o činjenicama, nije proglašen javni interes, nije vođena eksproprijacija, znači, država nije naložila eksproprijaciju. Građani su sami, svojom voljom, svojom željom, svojim izborom prodavali svoja imanja zato što su mislili da im se to isplati. 

ALEKSANDAR JOVANOVIĆ:: Laž.

DUBRAVKA ĐEDOVIĆ HANDANOVIĆ: ili da to ima smisla ili su takvu računicu napravili ili su mislili da nema više perspektive u tom kraju za zaposlenje, za otvaranje novih radnih mesta. To niko ne može da zna ili zato što su verovali u projekat, u razvoj, a verovatno će biti da je to, i da daju šansu da se projekat razvije i da može da se razvija da bi se upravo došlo do mogućnosti da se stvore i nova radna mesta i da se poveća životni standard i da se povećaju lokalni budžeti i da se unapredi lokalna infrastruktura. Znači, verovatno su o svemu tome razmišljali kad su onda i odlučili. Želim samo, kada su činjenice u pitanju, da kažem da eksproprijacije nije bilo, a vas molim i dalje još jednom najljubaznije da ne dobacujete. Znači pričate o mom tonu koji je apsolutno veoma umeren i normalan, a vi non-stop dobacujete. Vidite koliko je samo elementarno vaspitanje u pitanju? Samo saslušajte šta imaju ljudi da kažu dok pričaju. Ja nisam ni jednom dobacila i prethodnu sam govornicu saslušala dvadeset minuta lepo, strpljivo, pažljivo, kulturno. Nisam ni jednom dobacila. Znači, ako ne možete da se suzdržite da dobacujete, onda verovatno treba da izađete na ulicu i da pravite nered, pošto vam je to jedino svojstveno, da blokirate puteve, saobraćajnice, pruge koji je neko drugi izgradio, pošto očigledno bolje i ne možete. Samo da se vratim, skratiću, na ekonomsku analizu ekspertskih timova. Ja se samo nadam da nisu ekspertski timovi članovi njihovi, oni koji su uspeli da devalviraju dinar za 10,5% samo dve godine u odnosu na evro i da prodaju dve milijarde evra da bi sprečili sunovrat dalji naše valute, ali pošto pričate o dva koma nešto evra po glavi stanovnika moguće dobiti, onda pretpostavljam da su to ti eksperti, ali moram samo da vas podsetim na prostu ekonomsku računicu. Ako samo uzmete u obzir rudnu rentu, samo rudnu rentu, znači dolazite do 40 miliona evra godišnje prihoda samo od rudne rente, pa po glavi stanovnika to je skoro duplo više nego te cifre koje iznosite. Ja sam juče objasnila da rudna renta nije kriterijum ekonomski kojim se vodi Vlada Republike Srbije, već je to zaokruživanje celog lanca proizvodnje, od sirovine, do rafinisanog proizvoda, do proizvodnje katoda, do proizvodnje baterija, do proizvodnje električnih automobila. Kad smo kod eksperata, a pominjete Slobodana Vukosavića, koji je predsednik Odbora za energetike SANU, pa ja ću ga citirati, i to samo od juče ili od prekjuče, a o Predlogu zakona o izmena Zakona o rudarstvu i geologiji, njegov komentar u odnosu na Predlog zakona koji vi predlažete, a vi njega citirate, pa evo šta kaže čovek: „To me podseća na moratorijum na gradnju nuklearnih elektrana. Moratorijum bi bio kapitulacija društva koje bi se pokazalo nesposobnim da se bori sa problemima. Mi moramo da se spremimo da dočekamo investitore i da ih na neki način uslovimo da rade tako da ne ugroze životnu sredinu preko mere, a zabrana ne vodi nigde. Vlast je u pravu. Ne možemo sprečiti investitore da dolaze. Ne možemo se izolovati od sveta“. Da li vi želite da izolujete Srbiju od sveta? Jel to cilj predloga ovog zakona? Citiraću još jednog eksperta, profesora Rudarsko-geološkog fakulteta. Moliću sve one kojima se nešto ne sviđa da ne moraju da slušaju, ali ne moraju ni da dobacuju. Profesor Rudarsko-geološkog fakulteta, pošto za dekane ne mislite da su profesori ili da su dovoljno stručni, u redu, možda i nisu profesori, možda su se tu slučajno našli zato što nisu visokokvalifikovani za tu funkciju, ali evo šta kaže akademik Vladica Cvetković, inače potpisnik Proglasa, redovan član SANU, kaže: „Pomenuti raspršivači kolektivnog straha, bilo da su akademske ili neakademske provenijencije odradili su lavovski posao, panični eko-narativ se potom veoma lepo primio kod tzv. slobodnih medija, što je ubrzo pokrenulo lančanu reakciju u glavama mnogih građana Srbije. Kruna ovog antirudarskog ustanka bila je inicijativa za uvođenje moratorijuma na istraživanje i eksploataciju litijuma i bora u Srbiji. Akcija koja je, prema mom mišljenju, izraz dubokog neznanja, građanske ne odgovornosti i primitivne politike njenih umotvora“. Samo ću još jednom da ponovim – nema aktivnih istražnih dozvola za litijum. Pominjete neku kompaniju, 31. oktobra 2021. godine joj je isteklo istražno pravo. Znači, pitajte odgovorne institucije, odgovoriće vam, nemojte da iznosite neistine u ovom domu. Hvala vam. 

ANA BRNABIĆ: Hvala vam. Idemo dalje. Po Poslovniku? 

JELENA PAVLOVIĆ: Član 104. – pogrešno tumačenje. Javni interes je proglašen Zakonom o rudarstvu. 

ANA BRNABIĆ: To nema nikakve veze sa Poslovnikom. Hvala vam mnogo i, pošto ste iskoristili svo vreme, nemojte dalje da zloupotrebljavate. Reč ima Jovan Janjić. Izvolite. 

JOVAN JANJIĆ: Ima pitanja koja ne trpe politička nadgornjavanja nego zahtevaju jasan odgovor sa svih strana sagledan i utemeljen na pouzdanim činjenicama. To su pitanja koja se tiču života i zdravlja ljudi narodnih interesa. Jedno od takvih pitanja koja se danas nametnulo pred nas jeste - pristati ili ne pristati na otvaranje rudnika litijuma uz rizik posledica koje mogu nastupiti? Sama činjenica da je ovo pitanje polarizovalo našu javnost i da je zaoštrilo strasti čak do pretnji mogućim građanskim sukobima iziskuje potrebu da se o ovome razgovara ovde u najvišem predsedstavničkom telu odgovorno na temelju čvrstih argumenata. Ovo je pitanje koje se tiče svih, nas bez obzira na ideologiju i na političko opredeljenje. Tiče se ono budućnosti ove zemlje i budućnosti naših pokolenja i zato nema tih interesa koji mogu biti pretežniji od toga. Niko normalan ne može biti protiv interesa svoje zemlje, protiv njenog ekonomskog prosperiteta, ali treba pogledati i drugu stranu, sagledati kakve posledice ostavlja to što se nudi. Ima nešto što je iznad svakog materijalnog interesa. Pored života i zdravlja ljudi, to je spokoj naroda, neoskrvnavljena priroda i izvesno sigurna budućnost ove zemlje i njenog naroda. Rađevina i Jadar su moj zavičaj. Tu sam rođen i naučio sam da valja govoriti po savesti, slediti princip istine. Mi iz tog kraja ne brinemo samo o svom užem zavičaju, brinemo o celoj Srbiji o svim ljudima, ali strahujemo da i ovoga puta Evropa na tlu Srbije više brine o sebi nego o nama. Isključivo o sebi ona misli naravno. Zemljama zapadne Evrope stalo je do litijuma iz Srbije sigurno ne radi naših interesa nego radi njihovih interesa. Imaju ga one u još većim količinama kod sebe, ali im je više stalo do litijuma iz neke druge zemlje. Imaju u tome interes, a nemaju posledice. Posledice ostaju tamo gde se rudari, u Srbiji. U Izveštaju o konkurentnosti EU bivšeg predsednika Evropske centralne banke, italijanskog premijera, Marija Dragija, piše da će potražnja za litijumom u EU do 2050. godine porasti osam puta, za niklom četiri puta, a za kobaltom tri puta. Objavljuje on i mapu gde se na području Evrope kriju zalihe ova tri metala. Mapa pokazuje da se na teritoriji Srbije pored nalazišta litijuma u Jadru nalaze još četiri lokacije na kojima su otkrivene zalihe nikla i kobalta. Prema položaju na mapi dva nalazišta su u Šumadiji, jedno u okolini Kraljeva, a jedno na Kosovu. Dakle, za očekivati je da će se sa zahtevima za rudarenje na području Srbije nastaviti. Naravno da darove zemlje treba koristiti samo je pitanje pod kojim uslovima i da li će to biti bez štetnih posledica. Pošto je Evropa među najvećim potrošačima litijuma u svetu, mediji prenose da Brisel planira da do kraja 2030. godine proizvodi 10% ne samo ove već i drugih ključnih sirovina u Evropi. Najveće rezerve litijuma na Evropskom kontinentu nalaze se u Nemačkoj u dolini Gornje Rajne, pored toga, velike koncentracije litijuma u rudama, mnogo veće nego u Srbiji, nalaze se i u pojedinim oblastima Austrije, Španije ili Francuske. Još jedna činjenica na mapi nalazišta rude litijuma u Evropi područje Srbije označeno je pretežno zelenom i žutom bojom, što znači da je to ruda sa niskom ili srednjom koncentracijom, dok je crvenom bojom označeno mnogo više nalazišta u Austriji, u Francuskoj, Španiji, Nemačkoj i Portugaliji. Kada je tako, onda se postavlja logično pitanje – zašto se već do sada nije vadio ovaj laki metal sa tih područja i zašto se toliko insistira na njegovoj eksploataciji i preradi baš u Srbiji? Mogući odgovor proizilazi iz ekonomske logike – ruda se eksploatiše tamo gde je najisplativije, gde je jeftina radna snaga, gde je mala rudna renta, gde nema velikih ekoloških zahteva i gde je moguće uskladištiti otpad, pogotovo kada je u ovom slučaju reč o toksičnoj jalovini. Srbija je na 32 mestu u svetu po rezervama litijuma, a bila bi prva zemlja gde je plodno zemljište, gde se plodno zemljište rudari za litijum. Dosadašnja iskustva iz eksploatacije litijuma pokazuju gde se rudari tu se život menja ili nestaje. Rudnici litijuma otvaraju se uglavnom u pustinjama zbog štetnog uticaja na životnu sredinu. Međutim, pobornici kopanja rude litijuma u Srbiji kao tobožni argument da se litijum može kopati i pored naseljenih mesta i to još u površinskom kopu navode planirani rudnik u Finskoj za koji se kaže da se nalazi na tri kilometra od centra grada, ali tog rudnika još nema. Najave otvaranja odlagane su zbog negativnog uticaja na životnu sredinu. Planirano je da se otvori početkom 2025. godine, ali još nije sigurno da li će biti otvoren baš zbog strogih finskih zakona o zaštiti životne sredine. Prema projektu „Keliber“ litijum bi se kopao u središnjoj Finskoj u blizini gradića Kaustinen, koji ima oko 4.300 stanovnika. Gustina naseljenosti u ovom regionu je 11,68 stanovnika po kvadratnom kilometru. Znači, manje od 12 stanovnika na kvadratnom kilometru. Finska je zemlja jezera i šuma. U takvom ambijentu je i ovaj gradić. On je daleko od tri najveća grada u Finskoj koji zajedno imaju stanovnika kao naš Beograd sa okolinom. Od Helsinkija je udaljen 422 kilometra, od Turkoa 404,5, a od Tempete 261,5 kilometar. Mnogo više nego što je Beograd udaljen od nemerenog rudnika kraj Loznice. Svi ovi finski gradovi nalaze se na većoj nadmorskoj visini od Haustinena. Tako da je i sa te strane manja mogućnost da rudnik ugrozi stanovništvo u njima. Nema ni vodotokova koji idu od severa prema jugu koji bi ugrozili znatno naseljenije južni delove Finske. Finska je gotovo četiri puta prostranija od Srbije, a ima pet puta manju gustinu naseljenosti nego Srbija i manji broj stanovnika. Osim toga, u finskom rudniku planirana je četiri puta manja proizvodnja litijuma od one koja se planira u „Jadru“. Nije u planu ni ogromna ekstrakcija izuzetno otrovnog bora. Da je sve tako bezazleno zašto bi se čak 100 kilometara daleko od rudokopa i deponija izmeštao gradić od pet, šest hiljada stanovnika San Pedro de Atakama u Čileu? Ali i pored toga leukemija kod dece i u ovom preseljenom gradiću je 10 puta češća, dok umiranje skraćuje životni vek za 12 godina u odnosu na ostatak Čilea i južne Argentine. Gotovo svi rudari koji su radili u rudniku litijuma u čileanskoj pustinji Atakama nakon osam do 10 godina dobili su neku vrstu kancera. Ugledni srpski lekar, prof. dr Milenko Šubeta koji je ovde boravio, svedoči da je nivo zdravlja ljudi drastično ugroženo, da je smrtnost stanovništva enormno povećana, da se leukemija kod dece, maligni tumori, kao i kod odraslih, kao i hronične opstruktivne bolesti pluća, kožne bolesti, deformiteti kod dece znatno povećali. Profesor Šubeta lično svedoči iz Zapadne Andaluzije u Španije, severozapadno od grada Kadiza u blizini grada Huela, to je ono odakle je Kolumbo krenuo da tobože otkrije Indiju, i tu se rudario litijum, kaže da su posledice po životnu sredinu i po zdravlje stanovnika iste kao i u Čileu, a reč je o pustinjskim sredinama. Atakama u Čileu je klasična pustinja, a Andaluzija u Španiji na neki način polupustinja. U pustinji Nevada u SAD u leto 2021. godine obustavljeno je otvaranje rudnika litijuma pošto je procenjeno da će to ugroziti žalfiju i tetrebe. Eto iz tog razloga nije dozvoljeno otvaranje rudnika. Kod nas u Jadru otvaranjem rudnika litijuma, kako upozoravaju biolozi, može se ugroziti čak 145 zaštićenih vrsta biljnog i životinjskog sveta. U Zapadnoj Australiji u klisuri Jukan Rio Tinto je 2020. godine uništio 46 hiljada stare pećine Aboridžina. Eto šta je interes kapitala pred interesom naroda, pred njegovim vekovnim, viševekovnim nasleđem. U Papui Novoj Gvineji došlo je do građanskog rata zbog posledica nastalih usled neadekvatnog rudarenja pod firmom Rio Tinta. Zastrašujuće fotografije iz sveta gde je rudario Rio Tinto, slike crvenih reka, devastirane i uništene prirode nimalo ne ulivaju poverenja, a mi smo svedoci neverovatnog spinovanja javnosti. Zašto? Ljudi neće da ih ubeđujete, hoće činjenice, hoće da oni i njihova deca ostanu na svojoj zemlji i da budu bezbedni. Novine iz dana u dan pišu u prilog Rio Tinta. Na televiziji se zakupljuju termini za one koji će agitovati za kopanje rude litijuma u Jadru, a onda to očigledno po nekom dogovoru prenose drugi mediji. Degradiraju se i omalovažavaju svi oni koji tako ne misle. To nije informisanje i građenje kulture dijaloga. To je agitacija. Pritom, nema čvrstih garancija koje mogu doneti spokoj narodu. Javnost se ne smiruje pričom da kopanja neće biti dok „struka“ ne kaže da je bezbedno. Ako se tako planira, čemu onda spinovanje javnosti? Izvršni direktor kompanije Rio Tinto Jakob Štausholm nedavno u intervjuu za „Politiku“ 21. juna uverava srpsku javnost da je njegova kompanija predvidela veliki broj efikasnih zaštitnih mera kojima bi se uticaj eksploatacije litijuma u Jadru na životnu sredinu sveo na najmanju moguću meru. Ipak, on napominje da pojedini rizici postoje, ali iznosi uverenje da se tim rizicima kako kaže, može odgovorno upravljati. U ovom intervju gde je očigledno odgovore pisao unapred na postavljena pitanja, što će reći da je pažljivo birao reči kada je ispisivao odgovore, čak 14 puta ispisuje reč može ili možemo, još tri puta reč moramo. Uverava da se mogu preduzeti takve mere koje će zaštiti životnu sredinu. Govori da se može, ali ne kaže i da će se to postići, dakle ni sam nije siguran da će biti onako kako nas uveravaju promoteri kopanja iz rizične prerade. Kako i čime se to može garantovati? Ako, nastupe štetne posledice hoće li se obustaviti radovi? Mogu li se i kako sanirati posledice? Zagovornici rudarenja govore samo o mogućoj dobiti, ali ne i o mogućim štetnim posledicama. Prema najavama kompanije Rio Tinto, čuli smo već ovde, godišnji doprinos BDP projekta „Jadar“ bio bi oko 695 miliona evra. Takođe, prema proceni otvorilo bi se skoro 5.000 ranih mesta, a niko ne kaže kolika bi šteta bila u izmeštanju stanovništva, u narušenoj ekološkoj privlačnosti ove zemlje, po zdravlje ljudi, u saniranju pogubnih posledica. Najpre, kako reče čini mi se, pominjani dekan ovde Rudarsko geološkog fakulteta, da je planirano da se raseli 1.500 ljudi. Naučnici koji se bave istraživanjem posledica prerade rude litijuma bezbednom tehnologijom upozoravaju da bi najveća šteta nakon eventualnog otvaranja rudnika u Jadru nastala po vodotokove i podzemne vode koje napajaju zemljište i u periodima suša. Zagađenje bi se prenelo preko Drine, moguće preko Drine sve do Save i Dunava, a tamo sve što se iskopa jeste visoko toksično. Ruda sadrži arsen, olovo, sulfid, natrijum. Celokupan proces od kopanja, prerade, do skladištenja na deponiju nosi velike opasnosti. Bujičnim tokovima može biti izloženo i jalovište, pa za očekivati je da će ono kad tad popustiti. Retko koja godina protekne, a da se Jadar i drugi vodotokovi u ovom kraju ne izliju. Relativno česte su poplave. Setimo se samo 2014. godine kada je Srbija velikim delom bila pod vodom. Najveće poplave tada bile su, sećamo se, u Obrenovcu, pa u Krupnju. Studija Instituta „Jaroslav Čarni“ pokazuje da ni rudnik nije zaštićen od bujičnih poplava. Ne može se sasvim zaštiti ni jalovište. Rio Tinto će uzeti ono što mu treba, a Srbiji će ostati deponija rudarskog otpada. Ona će morati da brine o posledicama. Za ekstrakciju litijuma iz ruda jadarita znamo, potrebna je ogromna količina sumporne kiseline, čak i više od 1.000 litara dnevno. Da se upotrebi samo polovina toga upozoravaju stručnjaci, to može biti kobno po živi svet, naravno ukoliko se time ne rukuje adekvatno. Usled otrovnih isparenja, zagađenja vode, ugrožavanja poljoprivrede i raseljavanja stanovništva posledice ne ostaju samo lokalno, njih će izvesno osetiti cela Srbija. Nema koristi koja može biti vrednija od života. Predviđeno je da rudnik sa svojim nadzemnim delom rudničkim jalovištem i hemijskim postrojenjem za preradu zauzme oko 220 hektara zemljišta. Tu je još oko 170 hektara odlagališta industrijskog otpada, što sve zajedno čini oko 390 hektara. Javnost se uverava da život može biti ugrožen samo na tom prostoru od oko 400 hektara pod rudnikom i postrojenjima. U to je ipak teško poverovati. Rudnik i njegova postrojenja nisu neko izolovano ostrvo, kao što okolina i ono što se dešava u atmosferi utiče na njih, ako i oni utiču na svoju okolinu i na atmosferu, pogotovo zbog upotrebe velikih količina hemikalija za radi izdvajanja litijuma. Oni koji imaju iskustva i koji su bili u prilici da se pobliže upoznaju sa mogućim posledicama takvog rudarenja, kažu da su one primetne i 200 kilometara od mesta delovanja. Kako je moguće da kompanija Rio Sava, ćerka kompanije Rio Tinto već do sredine septembra ove 2024. godine otkupi i u svoje vlasništvo prevede 443 parcele u Gornjim Nedeljicama i Slatini, a da još nije dobijena dozvola za otvaranje rudnika? To se sada koristi kao nekakav dodatni argument da se mora pristati na namereno rudarenje litijuma u Jadru, jer ako se ne pristane mora se Rio Tintu nadoknaditi to što je već uložio. Niko njima ne oduzima zemlju koju su kupili. Neumesno je koristiti tu činjenicu nastalu na bazi nečijih ličnih interesa da je neko prodao svoje imanje kompaniji koja uprkos negodovanju naroda namerava da se tu bavi rudarenjem, pa se zbog toga mora udovoljiti zahtevu za eksploataciju rude. Opšte interese iznad svakog pojedinačnog interesa, pogotovo ako se ugrožava zdravlje i život ljudi i ekosistem, ako se na bilo koji način ugrožavaju nacionalni interesi. Namerenim kopanjem u Jadru uništava se retko plodna i naseljena zemlja, ugrožavaju slapovi reka Drine i Save iz kojih se vodom snabdeva oko dva i po miliona ljudi, skrnavi se priroda i bogato kulturno istorijsko nasleđe u ovom kraju na kojem je srpski narod i gradio i gradi svoj i nacionalni i duhovni identitet. Valja se zapitati uz radnik i takvu preradu rude jadarita, da li će i dalje kao danas za narod biti privlačne Banja Koviljača, Banja Badanja, Banja Radalj, Vukov Tršić, područje velikih bitaka, Cerske bitke, bitke na Mačkovom kamenu i bitke na Gučevu, srednjovekovna duhovna staništa manastiri Tronošac, Čokešina, Petkovica, Ardovašnica, nadasve živopisna priroda ovog kraja ili će taj rudnik sa svojim hemijskim postrojenjem za preradu biti kao čir na obrazu. Lepo zvuči to što ovde u najvišem predstavničkom telu naroda ministarka rudarstva i drugi pobornici zahtevnog rudarenja govore o mogućim blagodetima od rudarenja, ali niko pouzdano ne kaže koliko je zagarantovana bezbednost rudarenja po sadašnjoj tehnologiji. Da li je izvesna dobit koja se najavljuje? Da prihvatimo da jeste, da li je izvesno da vađenje i prerada rude litijuma neće ostaviti nikakve posledice, pa čak i teške posledice po živi svet, odnosno po ekosistem? To niko ne može da isključi sasvim, pa čak ni kompanija Rio Tinto koja će na tome da radi. Tu nema mesta da se rizikuje, jer posledice mogu poništiti svaku dobit. Zašto se žuri sa kopanjem litijuma? On ne može pobeći. Neka se sačeka da se usavrši tehnologija koja će garantovati bezbednost njegove prerade. Moći će možda tada to da rade kompanije iz Srbije koje će sigurno imati više obzira prema prirodi iz koje se uzima. Udruženje za unapređenje rudarske struke i nauke upravo pred ovo naše skupštinsko zasedanje saopštava da je posle višenedeljnog anketira inženjera iz rudarske struke, geologa, hidrologa, hemičara, fizičara i drugih struka važnih za projekat Jadar zaključeno da je neuporedivo veći broj razloga za odustajnje od eksploatacije jadarita, nego za eksploataciju. Udruženje smatra da je nesvrsishodno i opasno po žitelje i njihovu okolinu otvarati rudnike jadarita u plodnom i naseljenom području oko reke Jadar, jer bi posledice mogle biti nesagledive, a prihodi veoma neodređeni i nedovoljno je čak i za sanaciju posledica bilo kakvog akcidenta navodi se u saopštenju. Odavno slušamo prepucavanje oko toga ko je otvorio vrata Rio Tintu, ko mu je omogućio da se bavi istraživanjima i rezervi litijuma u Srbiji? Dobro je da se zna i treba da se zna, ali to ne bi trebalo da bude kao izgovor da mi moramo pristati na nešto što ne nalazimo da je naš interes. Ako je data dozvola za istraživanje to ne mora da znači da se ima i dozvola za eksploataciju. Država mora imati svoje dostojanstvo, mora ga dostojno čuvati i nositi. Kako teče rasprava ovde u parlamentu sasvim izvesno je da će vladajuća većina poslanika odbiti podneti Predlog zakona o izmenama i dopunama Zakona o rudarstvu i geološkim istraživanjima, ali ne bi bilo dobro da se to koristi tako da se na mala vrata donese odluka o otvaranju rudnika i preradi litijuma pod nedovoljno bezbednim uslovima i sa sasvim izvesnim štetnim posledicama. Najavama i agitovanjem za kopanje ruda litijuma u Jadru, tehnologija koja ne garantuje potpunu bezbednost unet je nemir u narod, zato je već moralo da se krene u konačno obustavljanje svih aktivnosti koje se tiče najavljenog kopanja rude litijuma tamo gde mogu nastupiti trajne, pogubne posledice. Hvala. 

DUBRAVKA ĐEDOVIĆ HANDANOVIĆ: Ja se pitam da li vi čitate napisane govore ili slušate o čemu mi ovde pričamo ili ste ih napisali pre pet dana. Očigledno, jedno je sigurno, da ne možete da se suzdržite da ne dobacujete. Samo se pitam da li slušate ono što pričamo, da li ste uopšte prisutni. 

ANA BRNABIĆ: Izvinite ministarka, samo jedan sekund. Molim vas, 20 minuta su svi u tišini slušali neistinu do neistine i niko nije reagovao. Resorni ministar pokuša nešto da kaže i vi ne dozvolite da ona govori. Da li tako izgleda vaš dijalog? Ja vas molim da slušate, kao što smo slušali neistine 20 minuta. Lako proverljive, potpuno očigledne i jasne. Pustite ministarku da odgovori. 

DUBRAVKA ĐEDOVIĆ HANDANOVIĆ: Očigledno nemaju dovoljno ni vaspitanja, pre svega, a ni strpljenja. To jasno govori o njihovom uopšte odnosu prema ovoj instituciji, ali i prema građanima Srbije, građani Srbije imaju pravo da čuju apsolutno ono šta je istina. Još jednom ću da se osvrnem na nekoliko neistina koje su iznete. To je, pre svega, kada su u pitanju projekti širom Evrope, eksploatacija litijuma je ili već u toku ili je u planu u preko 20 projekata širom Evrope. Evo, samo ću navesti neko, AMG „Litijum“ je prošlog meseca otvorio prvu nemačku rafineriju litijuma u gradu Biterfeld-Volfen, 35 km udaljenog Lajpciga. Ovde će se od sledeće godine proizvoditi do 20.000 tona litijum-hidroksida što bi trebalo da bude dovoljno za oko pola miliona električnih automobila. Najveće postrojenje za preradu litijuma biće u industrijskoj zoni u Frankfurtu, na samo 15 km od centra Frankfurta, odnosno 8,2 km od aerodroma. U gradu Kokola u Finskoj koji ste pominjali se otvara jedan od najvećih rudnika litijuma u Evropi koji se zove „Keliber“ sa pet mesta estrakcije, ali i skladišta, te fabrika za preradu litijuma i to sve u industrijskom parku nedovoljno od grada. Znači, rudnik u Finskoj, samo da napomenem se otvara početkom 2025. godine, u Finskoj koja ima najstrožije kriterijume i zakone u oblasti životne sredine. Da podsetim projekat „Jadar“ se još razmatra. Zbog vaših dezinformacija kasnimo za celom Evropom. Da, mogli smo da budemo među prvima, ali svakako nećemo biti. 

ANA BRNABIĆ: Baš vas jako zanima ova tema. Toliko vam je stalo do ove teme da ne možete da saslušate tri minuta ministra koji priča o projektima u EU. Dvadeset minuta smo svi ćutke slušali neistine. Idu na odbor. A vi ostali što sedite, možete da saslušate ili vas baš briga. Treba građani da vide da vas baš briga za ovu temu, da vas baš briga za argumentovanu raspravu. Ljudi to moraju da vide. Izvolite. Ivinite. 

DUBRAVKA ĐEDOVIĆ HANDANOVIĆ: Naravno da ih baš briga, apsolutno zato ne bi ovde izneli toliku količinu neistina. Litijumski projekat u Austriji je u zoni „Natura 2000“ u Alpima. Ko god malo poznaje zakone i propise EU, onda može da zna šta to ustvari znači, a kao i da je EU donela posebnu uredbu, odnosno regulativu, usvojila, koja ubrzava izdavanje dozvola za sve projekte kritičnih mineralnih sirovina koji se nalaze na njenoj teritoriji. Francuska razvija svoj projekat, neposredno uz zonu „Natura 2000“, a ko želi da se raspita može i da se raspita šta to u stvari znači kada je u pitanju zaštita životne sredine. Šta to sve govori? Govori da postoje tehnologije, da postoje načini da se bezbedno procesuira, eksploatiše i na kraju da se dolazi do rafinisanog, odnosno do gotovog proizvoda. Da ne postoji, pa sigurno zemlje ne bi radile toliko ubrzano, pre svega u Evropi, najrazvijenije koje imaju najstrožije zakone kada je u pitanju zaštita životne sredine, poput jedne Finske. Ali, to sigurno vama ništa ne znači. Što se tiče mape litijumskih tela, kao što sam juče ponovila, ali očigledno čitate govore napisane pre pet, šest, sedam, deset dana sa informacijama sa ne znam, nekih društvenih mreža, ne znam odakle sakupljate te netačne informacije. To samo govori o tome da se nastavlja kampanja dezinformacija. Nema litijumskim mapa, neće biti isparavanja, neće biti sumpornih kiša. Ukoliko studije dokažu da postoji bilo koji rizik da se to desi, onda projekta neće ni biti. A što se tiče interesa, da, opšti interes je iznad ličnih interesa i zato mi ovde i pričamo o ovome. A opšti interes je da se država razvija, to očigledno nije vaš interes, ali da se razvija na zdravim osnovama, a ne da se zasniva na kampanji dezinformacija, neistina, ono što plasirate i što se plasira poslednjih godina i što je dovelo do toga da uopšte budemo u toj poziciji. A mi pričamo sada o zabrani nečega što još uvek ne znamo da li će se desiti? Da li će se stvoriti preduslovi da se to desi? Jedno je sigurno, da bi vi to prvi eksploatisali da imate mogućnost, kao što ste radili od 2004. godine, a dozvole koje pominjete, koje ne možete da nađete, neke eksperimentalne, na koje se pozivate, izmišljate i još jednom obmanjujete netačnim informacijama i podacima, apsolutno i ovaj dom, ali i građane Srbije. I, ne možete i dalje da se suzdržite da ne dobacujete, veoma govori mnogo o vašem vaspitanju, o vašoj kulturi, o tome kako se odnosite prema građanima Srbije. Molim vas još jednom, ukoliko vam moj ton smeta, pošto nemate ništa da kažete o onome što izlažem, onda možete samo da prekinete da dobacujte i da pričate svi u glas, da ste glasni toliko da ne mogu sama sebe da čujem. Hvala vam. 

ANA BRNABIĆ: Marinika Tepić, povreda Poslovnika. Izvolite. 

MARINIKA TEPIĆ: Vrlo kratko. Povređen je član 107. dostojanstvo. Znači, ja ću uvek da reagujem kada ministri, kao što sam rekla podvriskuju na narodne poslanike, jer narodni poslanici predstavljaju ovde brojne građane, jedan poslanik predstavlja najmanje 15.000 građana, toliko vredi jedan mandat. Ovde je zaista prekardašila. Od jutros u nekoliko navrata ministarka Handanović, mislila sam zaustaviće se, dakle, žena koja uporno i dalje vadi imovinske, pravno-imovinske odnose i podatke o privatnoj imovini ljudi, a koja na sebi nosi garsonjeru. Znači, juče malo veću garsonjeru, danas malu garsonjeru. 

ANA BRNABIĆ: Zaista mislite da je ovo u redu? Kao jedna žena prema drugoj ženi? 

MARINIKA TEPIĆ: Žena koja proziva ljude, kako su prodavali svoju imovinu, izmišlja pri tom.

ANA BRNABIĆ: Dobro, i ovo ima veze sa Poslovnikom? 

MARINIKA TEPIĆ: Dozvolite da završim, bila sam pristojna, pričam o činjenicama. 

ANA BRNABIĆ: Niste bili pristojni. 

MARINIKA TEPIĆ: Žena koja je pokazivala ugovor koji nije objavljen u medijima i koja na sebi nosi garsonjeru ovde proziva ljude kako žive, od kog novca i šta su prodali ili nisu prodali. Prema tome, o dostojanstvu Narodne skupštine ili narodnih poslanika ona zaista ne sme da govori nikome. Ne bih ovo rekla da nije preterala, ali je nastavila danas, nije shvatila juče da treba da se zaustavi nego je nastavila i nastavila da viče i nastavila istim stvarima da se služi, a mi ćemo imati još toga da iznesmo, ako i dalje odluči da nastavi. Dakle, ministarka koja nosi najmanje garsonjeru na sebi, da se zapamti. Hvala. Mislim toliko vredi od nakita pa nadalje, da bude to jasno. 

ANA BRNABIĆ: I, to je argumentovana rasprava narodne poslanice sa jednom ministarkom? Žene prema ženi? 

MARINIKA TEPIĆ: Apsolutno da. 

ANA BRNABIĆ: To vam je argument, lični napad da nosi garsonjeru na sebi. To vam je argument. E, pa bravo kada nemate više argumenata, svaka vam čast. Poslovnik, Milenko Jovanov. 

MILENKO JOVANOV: Član 106. stav 3 - nije dozvoljeno dobacivanje, odnosno ometanje govornika. Mi sve vreme kada govori ministarka Handanović imamo horsko dobacivanje predstavnika opozicije. Vi pokušavate da ih urazumite, to naravno ne može da da efekat, ali vas pozivam da počnete da primenjujete druge poslovničke mere, izricanje opomena i drugih sankcija. Sa druge strane, važno je da i građani imaju prilike da vide kako oni zamišljaju da izgleda rasprava na ovu temu. I zato ljudi sa fakulteta, sa univerziteta, iz naučne zajednice, ne žele da ulaze u bilo kakvu raspravu, jer ovaj linč koji ovde u Skupštini priređuju ministarki Handanović preko svojih medija priređuju svakom drugom ko se usudi da kaže nešto suprotno onome što oni misle. Ali, pošto smo u Skupštini, a ne na Novoj S i N1, molim vas da primenjuje poslovničke mere i da izričete opomene onima koji ovo rade i ne dozvoljavaju ministarki da odgovori na sve ono na šta treba da odgovori, da na jedne kvazi argumente sa Fejsbuka, Trećeg oka, Zone sumraka i sličnih glasila suprotstavi konkretne naučne argumente, argumente iz zakonskih tekstova i svih drugih akata koji u ovoj zemlji važe. Sa druge strane, ako je to nemoguće, onda neka očekuju da malo drugačije izgleda kada sto poslanika viče dok oni govore, da to malo drugačije deluje nego kad njih 20, koliko ih trenutno ima u klupama, dobacuju bilo kome. Ako će tako Skupština da izgleda, onda će tako Skupština da izgleda, neće se čuti ništa, a onda neka građani razmišljaju zašto su doveli do takve rasprave. Hvala. 

ANA BRNABIĆ: Hvala vam. Da li da se izjasnimo? Određujem pauzu od sat vremena.

ANA BRNABIĆ: Nastavljamo dalje. Reč ima narodni poslanik Boris Bajić. Izvolite. 

BORIS BAJIĆ: Hvala. Poštovana predsednice Narodne skupštine, poštovani potpredsednici, dame i gospodo narodni poslanici, uvažena ministarka, danas razgovaramo o jednoj od najvažnijih i najaktuelnijih temi, o eksploataciji ruda litijuma i bora. Ovo je tema koja nesumnjivo deli naše društvo, a to nije prvi put u istoriji Srbije. Možemo se setiti podela od građenja prvih pruga, preko elektrifikacije Beograda, pa sve do problema oko hrasta prilikom građenja autoputa Miloš Veliki. U isto vreme, ovo je veliki izazov, ali i veliki potencijal za našu budućnost. Ovu temu posmatram kroz tri dimenzije, a to su: strateška, ekonomska i ekološko-zdravstvena dimenzija. Sva tri aspekta ovog pitanja možemo posmatrati isključivo zajedno. U svetu koji se sve više okreće obnovljivim izvorima energije litijum postaje ključni resurs. Koristi se u proizvodnji baterija za električne automobile i uređaje, čime postaje osnova za održivu energetsku budućnost. Naša zemlja ima bogate resurse litijuma. Dolina Jadra predstavlja jedno od značajnijih nalazišta u Evropi. Ovaj element može postati motor našeg razvoja omogućavajući nam da postanemo jedan od ključnih igrača na evropskom, pa i na globalnom tržištu, pogotovo ako uzmemo u obzir tendenciju u pogledu zelenih agendi svuda u svetu, pa i kod nas. Evropska Unija takođe ima svoj evropski zeleni dogovor. Ova zvanična Strategija pokušava da odgovori na pitanje kako razvijati privredu EU bez ubrzavanja klimatskih promena. Cilj je nulta emisija gasova sa efektom staklene bašte do 2050. godine. Evropska komisija obećava i da će održivost biti uzimana u obzir prilikom donošenja svih budućih javnih politika, a to će svakako u bliskoj budućnosti dovesti do prelaska sa vozila sa unutrašnjim sagorevanjem na električna vozila. U smislu klimatskih promena dva su broja koja treba imati u vidu. Prvi je 51 milijarda, drugi je nula. Dakle, 51 milijarda je broj tona gasova sa efektom staklene bašte koje čovečanstvo svake godine obično emituje u atmosferu, nekad više, nekad manje, u zavisnosti od godine, ali tendencija je uzlazna. Tu smo danas, nuli treba da težimo. Deluje teško ostvarivo i jeste teško ostvarivo. Činjenica je da rudarenje tzv. kritičkih minerala pre 10 ili 15 godina i danas nije isto. Uzimajući i taj faktor u obzir postaje očigledno da bi ovaj projekta mogao učiniti Srbiju nezamenljivim akterom, a kada je neko nezamenljiv njegovi interesi postaju nezaobilazni i njegovi se argumenti moraju saslušati. Ova pozicija osigurava da se glas Srbije čuje i uvažava na najvišim nivoima. Uveren sam da bi to značajno promenilo poziciju države u regionalni i međunarodnim odnosima, a to je poželjan strateški cilj svake zemlje. I to je ta strateška dimenzija o kojoj vam govorim. Što se ekonomske dimenzije tiče, niko ne može da ospori da ovo može biti ključni ekonomski potencijal za našu zemlju, a to podrazumeva veće plate, veće penzije, bolju infrastrukturu za našu zemlju. Pitanje ove rasprave bi moglo da bude i da li Srbija želi ili ne želi da izvozi sirovi litijum. Mislim da je pitanje izvoza davno rešeno i da smo se opredelili za izvoz gotovih proizvoda, što možemo čuti i u izjavama predsednika Republike Srbije i članova Vlade i njihov stav po tom pitanju je jasan. To bi omogućilo našoj zemlji da ostvari dodatnu vrednost, da razvijemo celokupan lanac vrednosti. Na takav način bismo obezbedili važnu ulogu i na tržištu krajnjeg proizvoda. Pored otvaranja novih fabrika, novih radnih mesta, to bi sigurno dovelo i do povećanja trenutnih plata i penzija. Što se države tiče, rast BDP-a za 10 do 12 milijardi evra. Hteo bih pomenuti da je naša matica Mađarska takođe na vreme prepoznala promene koje donosi zelena tranzicija kao strateški i ekonomski potencijal koji ona nosi sa sobom. Postigla je značajan napredak u proizvodnji električnih automobila i pratećih komponenti poput baterija i akumulatora. Jedan od značajnijih koraka u tom pravcu je otvaranje kineske fabrike automobila BYD u Segedinu, koja je jedna od najvećih i najuspešnijih kompanija u toj oblasti na svetu. Ova investicija može dodatno osnažiti ekonomsku saradnju između Srbije i Mađarske. Premijer Mađarske Viktor Orban više puta je istakao da ovaj region treba da postane tačka povezanosti. Spoj inovativnih azijskih tehnologija i evropske radne etike i znanja može stvoriti sinergiju koja će doneti značajan razvoj. Ovo je posebno važno u svetlu aktuelnih događaja, kada primećujemo ponovnu političku i ekonomsku polarizaciju u svetu, nalik onoj u vreme Hladnog rata. Obnovljeni politički i ekonomski blokovski sistem zahteva od nas da naša država očuva svoj politički i ekonomski suverenitet i istovremeno, sarađujući sa svima i prateći svoje interese, a evo i zašto. Parafraziraću premijera Orbana – geografski, pa i geostrateški položaj celog ovog regiona je takav da ukoliko postanemo ponovo podeljeni između zapadnog i istočnog bloka, uvek ćemo biti na periferiji jedne ili druge strane, dok smo u svetu povezanosti i slobodne ekonomske saradnje, žargonski rečeno, srce sveta. Mi smo slobodarski narodi koji nikome ne žele da budu periferija. Upravo u tome, a naročito na planu sve dubljeg i plodonosnijeg povezivanja naših slobodarskih naroda, srpskog i mađarskog, ogroman doprinos daje i naša stranka, istorijsko poverenje i sve ono pozitivno i konstruktivno što je usledilo nakon toga, jačanje političke i ekonomske saradnje, veliki i brojni zajednički projekti, međusobni odnosi na istorijskom maksimumu ostaje jedan od najvažnijih rezultata politike Ištvana Pastora i jedan od najvažnijih prioriteta SVM-a pod hrabrim rukovodstvom našeg predsednika dr Balinta Pastora. Naravno, uz sve navedene koristi, ne smemo zanemariti zabrinutost koja se javlja u vezi sa zdravljem i zaštitom životne sredine, što je treći neodvojivi ugao gledanja na ovu temu. Zbog toga je od suštinske važnosti da svi aspekti projekta budu podložni rigoroznim istraživanjima. Svaka faza eksploatacije mora biti pažljivo analizirana od strane stručnjaka. Ekolozi, zdravstveni radnici, eksperti rudarske, geološke, mašinske i tehnološke struke, svi oni moraju zajednički da rade, kako bi se osigurala bezbednost i zdravlje lokalnog stanovništva, kao i očuvanje životne sredine u tom području. Transparentnost i dostupnost informacija u ovim procesima ključna je za izgradnju poverenja među građanima. Od suštinskog je značaja da se uspostavi dijalog između svih zainteresovanih strana. Građani treba da imaju priliku da iznesu svoje brige, sugestije i očekivanja. Videli smo da se takvi susreti i održavaju, da će se održavati i dalje i da će to doprineti smanjenju tenzije i stvaranju međusobnog razumevanja. Mediji, takođe, imaju ključnu ulogu u informisanju javnosti i pozivam ih da se uzdrže od senzacija. Od suštinske je važnosti da prenose tačne i prave informacije. Politizacija ovog pitanja, koja se isključivo zasniva na ekološkoj dimenziji, a zanemaruje stratešku i ekonomsku, nije ništa drugo do manipulacija ljudskim emocijama. Nažalost, ona služi da podeli javnost, ona služi da umesto predloga i rešenja, nudi demagogiju i poluinformaciju, ona služi da popuni prazninu u programima pojedinih političkih partija. Ovakav pristup samo stvara dodatne tenzije i otežava pronalaženje rešenja, koja bi mahom trebala biti pitanja za struku. Kada struka kaže konačnu reč i ukoliko potvrdi da je projekat ekološki bezbedan, tada ova najvažnija dimenzija, uz već pomenute stratešku i ekonomsku, čini ovaj projekat jednim od važnijih pitanja u modernoj istoriji Srbije. Jedno je sigurno, nema razvojnog projekta koji ima veću razvojnu vrednost od zdravlja ljudi. Zdravlje nije samo individualni interes, već kolektivna odgovornost i najvažniji aspekt prilikom odlučivanja po svim, pa i po ovom pitanju. Hvala na pažnji. 

ANA BRNABIĆ: Hvala vam. Da li još neko od predstavnika poslaničkih grupa želi reč? Pavle Grbović ima reč. Izvolite. 

PAVLE GRBOVIĆ: Zahvaljujem, predsedavajuća. Naša poslanička grupa koju pored Pokreta slobodnih građana čini i SDA Sandžaka i Partija za demokratsko delovanje će u danu za glasanje podržati usvajanje predloženog zakona. Predloženi zakon smatramo kao neophodnost uvođenja hitnih mera kako bi se sprečilo nastupanje štetnih posledica velikog obima. Da je situacija iole normalna, mi danas ne bismo morali da razgovaramo na ovaj način, a iole normalna situacija podrazumeva da donošenju političke odluke prethodni ozbiljna stručna rasprava. Vi ste prvo doneli političku odluku, pa ste onda političku odluku sami promenili, pa ste onda političku odluku vratili, bez da ste ikoga konsultovali o tome, bez da ste o tome govorili građanima pre izbora, bez da ste im rekli šta je vaša politička platforma. Platforma za donošenje te odluke mora da bude zasnovana na jasnom i nedvosmislenom mišljenju struke u Srbiji, koja treba da kaže da li postoji tehnologija koja obezbeđuje bezbedan i ekološki neutralan način eksploatacije litijuma, koje mere je neophodno preduzeti da bi se sprečilo nastupanje posledica, koja je verovatnoća nastupanja posledica u slučaju ne primene tih mera, manjkavog, neurednog ili povremene primene tih mera i kakve bi posledice iz toga mogle da proisteknu. Umesto stoga, vi ste svoje političke odluke i garancije građanima bazirali na sledećoj rečenici – dok nam Nemci ne budu garantovali da ćemo imati čiste reke i planine, da ćemo to odlaganje za deponiju imati urađeno u skladu sa evropskim standardima, nećemo da pokušavamo ni da počinjemo. Ovo je citat predsednika države Aleksandra Vučića nakon sastanka sa nemačkim kancelarom Olafom Šolcom, sa kojim se i danas sastaje. Mene interesuje ovde, gospođo Brnabić, bili ste i predsednica Vlade u tri mandata, gospođo Handanović, aktuelna ste ministarka, predstavnici parlamentarne većine, kako se osećate kada ovo čujete? Jel se osećate potcenjeno? Jel se osećate obesmišljeno? Kako se oseća predsednik Vlade Miloš Vučević kada čuje da u državi u kojoj je on nominalno predsednik Vlade, predsednik države garancije za zaštitu životne sredine za zdravlje i bezbednost građana traži od Nemačke, traži od Rio Tinta, traži od sebe samog, traži od boga, traži od igre slučaja, traži od sudbine, traži od svega i svakoga na ovom svetu, samo ne od njega, samo ne od njegove Vlade, samo ne od njegovih ministara. Aman, ljudi, pa da li proradi u vama onaj srpski inat da kažete tom čoveku – stani, čoveče, ovo je naša zemlja, mi ćemo garantovati ovde građanima bezbednost i sigurnost? Mi imamo ministarku za zaštitu životne sredine. Pa pogledajte je, svet nema dve takve ministarke. Imamo ministarku koja je spremna da svoje celoživotno znanje i iskustvo, svoj profesionalni, lični i politički integritet uloži založi za bezbednost građana. Gospodo, jel ima jedan među vama, ne svi, jedan među vama koji bi smeo da stavi potpis na takvu izjavu ili to pak i vama deluje pomalo iracionalno, smešno i tužno? E, tu mi, gospodo, dolazimo do ključnog problema, jer kao što kaže moj kolega Vladimir Pajić, nemamo mi problem sa periodnim sistemom elemenata, mi imamo problem sa koruptivnim sistemom u kome je svaki vaš izdanak do grla kontaminiran korupcijom. Imamo problem sa time što ova zemlja ima hronični nedostatak broja inspektora koji treba da zaštite ovu zemlju, a i među onima koje ima, teško da možete naći nekoga ko će sutra biti spreman da svoj privatni interes podredi javnom interesu. Problem je u tome što je svaki izdanak vaše koruptivne mašine nalazi za svoje nepočinstvo onaj razlog da je nešto morao zbog dece. A hoće li morati tako sutra zbog dece da nešto prećuti, da nešto previdi? Hoće li sutra, motivisan beskrajnim koruptivnim potencijalom i države i investitora ili zastrašen beskrajnim ucenjivačkim kapitalom partije koja ga je postavila na to mesto, hoće li sutra biti spreman da potpiše izveštaj inspekcijskom nadzori koji su mu pisali upravo oni čiji rad on navodno treba da kontroliše? Verujem da je većina vas gledala onu seriju „Černobilj“. Znate kad kaže ono not great not terrible? E, to nije poslovni moto, to je životna filozofija vaših partijskih uhleba. Ćuti, ne mešaj se, ne diraj, proći će. Jedino sredstvo prevencije svih katastrofa u Srbiji u poslednjih 12 godina je - neće valjda. E, sa tim, gospodo, mi imamo problem. Imamo problem sa time što je institut „Jaroslav Černi“ prodat, i to ne bilo kome, prodat je „Milenijum timu“, simbolu korupcije i kriminala u Srbiji. Imamo problem, gospodo, sa time što niste u stanju obične strujomere da očitate pošteno bez da oštetite građane ove zemlje. Vi ste, ljudi, rastočili ovu državu. Vi ste dezintegrisali pravni sistem naše zemlje. Pa, nije lako, nije nikome lako ko živi u ovakvoj zemlji. Niste vi prva vlast, gospodo, koja se suočava sa teškom i bolnom spoznajom da je izgubila suverenitet na jednom delu svoje teritorije, ali ste prva i jedina vlast koja je izgubila i odrekla se svog suvereniteta u Zrenjaninu, u Boru, u Majdanpeku, u Smederevu, u Novom Sadu, u centru Beograda ste izgubili suverenitet. Vi ste, gospodo, prva i jedina vlast koja je dozvolila da u Zrenjaninu, u Srbiji, u Evropi, u 21. veku se vrate elementi robovskog rada, da po troje radnika spava u istom krevetu, da ljudi borave u kontejnerima u uslovima u kojima ni stoka ne boravi. Vi ste prva i jedina vlast koja je dozvolila da naša policija, da naši mediji i naši građani ne smeju da priđu u delove gradova koje kontrolišu Kinezi. Vi ste prva i jedina vlast koja je dopustila kineskim menadžerima da mogu da vređaju, nipodaštavaju, maltretiraju, da tuku, da otpuštaju onkološke bolesnike bez ikakve sankcije. 

SNEŽANA PAUNOVIĆ: Jel znate šta nam je tačka dnevnog reda? 

PAVLE GRBOVIĆ: Ne čujem vas i nema potrebe da me prekidate. 

SNEŽANA PAUNOVIĆ: Ne možete da me čujete zato što čujete kolege oko sebe. 

PAVLE GRBOVIĆ: Zbog čega me prekidate? 

SNEŽANA PAUNOVIĆ: Prekidam vas da vas pitam - da li znate šta je na dnevnom redu? Jel me čujete kolega Grboviću? 

PAVLE GRBOVIĆ: Čujem, ali me ne zanima šta ćete reći, ostavite mi vreme. 

SNEŽANA PAUNOVIĆ: Ajmo da se vratimo na raspravu o zakonu koji ste potpisali. 

PAVLE GRBOVIĆ: Vi ste, gospodo, prva vlast koja se odrekla svog suvereniteta u Novom Sadu kad su partijski batinaši i kriminalci napadali studente. Vi ste prva vlast koja se odrekla suvereniteta kad su ruski huligani upadali u prostorije udruženja u centru Beograda, a policija nije smela da napravi ni zapisnik od toga. Gospodo, da znate, zbog toga vam građani ne veruju i toga se oni plaše. Ne što samo imamo neki litijum u zemlji, već zato što nemamo državu koja će da ih zaštiti. Sad dolazimo, gospodine, do dela koji se tiče finansiranja. Jel znate šta je još veoma čudno i šta kod građana izaziva ovako podozrenje? Ovo je jedina nepopularna mera za vaših 12 godina vlasti za koje ste vi iskreno zalegli svom snagom. Naša zemlja, naša država, naše društvo koje boluje od mnogih problema i kojoj su potrebne mnoge reforme, teške, bolne i nepopularne, ni za jednu niste imali hrabrosti, samo ovu gurate, srljate glavom kroz zid. Pošto vas interesuje koje, navešću vam nekoliko. Krenimo od nekih manjih značajnih i manje bolnih. Recimo, privatizacija sportskih klubova. Aleksandar Vučić kad je bio predsednik Vlade lično je rekao kako država nema snage da sprovede tu odluku. Ajmo dalje, obračun sa huliganima. Huliganske grupe ste vratili tj. stavili u svoju funkciju kako bi zastrašivali građane i kako bi razmnožavali narodno nezadovoljstvo. Nemate hrabrosti da se sa čovekom zbog koga sada ispašta sedam miliona ljudi u Srbiji i više od 100.000 ljudi na Kosovu politički i pravno obračunate, sa Milanom Radojičićem. Niste imali hrabrosti. 

SNEŽANA PAUNOVIĆ: Kolega Grboviću, ja vas molim, uporno govorite. 

PAVLE GRBOVIĆ: Nemojte više da me molite, prošlo je vreme.

SNEŽANA PAUNOVIĆ: Sad vas više i ne molim, nego sam vam isključila mikrofon da bih vam rekla da po članu 106. imate obavezu da govorite o tački dnevnog reda, potpisali ste zakon, pobogu, kolega. Ajte da razgovaramo danas o predlogu zakona, a neki drugi put ćete da tumačite sportske klubove i sve ostalo što ima veze sa tim. Moja intervencija ide u tom smer. Ja vas molim da se prijavite ponovo i vratite se na tačku dnevnog reda. Hvala vam. 

PAVLE GRBOVIĆ: Hvala vam, gospođo Paunović, hvala vam na sugestijama, ali nisam vam tražio. Ja vam govorim o svim nepopularnim merama koje niste smeli da sprovedete. Niste smeli da sprovedete decentralizaciju Srbije zato što govorite ljudima da su glupi i nesposobni da sami odlučuju o svom životu, da sami troše svoj novac. Po vašoj filozofiji Srbijom treba da se upravlja ne iz jednog grada, ne iz jednog centra, iz jednog mozga. Vi ste time zadovoljni, građani nisu. Niste smeli da se bavite reformom bezbednosnog sistema, već ste i njega pretvorili u pretorijansku gardu koja štiti vaše interese i koja se štazijevskim metodama obračunava sa neistomišljenicima. Niste smeli da se borite protiv nasilja na način na koji je to bilo potrebno. Niste smeli da se obračunate sa vašim medijskim magovima koji su glavni promoteri nasilja u ovoj zemlji. Ništa od tih mera niste smeli da sprovedete. Da ste jednu sproveli, Srbija bi danas bila i srećnije i bezbednije mesto za život. Jedino zašta ste zalegli jeste projekat Rio Tinta, pa logika nalaže da postoji mogućnost da je neko možda zbog toga uzeo akontaciju i da nije problem samo akontacija i iznos akontacije, nego što više ne može da se vrati. Što bi rekao onaj vaš šahista – taknuto, maknuto. Ja bih možda, kada je neki bolji dan, u dubini duše negde mogao da pronađem zrno ljudskog razumevanja za nekoga od vas ko se našao u toj ulozi, ali zbog toga ne može da trpi sedam miliona građana Srbije i sve buduće generacije. Nema od toga ništa. Vidite, gospodo, vaš odnos prema ovom zakonu, prema ovoj temi, baš kao i odnos prema rebalansu budžeta koji je usvojen pre nedelju dana jeste vaš odnos prema stvarnosti, realnosti, budućnosti Srbije. Tada sam rekao nešto što je kolega pogrešno čuo – vaša vizija budućnosti Srbije je rat, rov i kop. Tu viziju budućnosti je skoro predsednik, kao autor te vizije, dopunio vestima kako će se verovatno pomeriti starosna granica za odlazak u penziju, ali da ne brinemo vakcina protiv raka u svetu napreduje velikom brzinom, što znači – ne možete baš da imate zdravu životnu sredinu, oboljevaćete, ali ako budete imali sreće i nekih veza i para, možda ćete se lečiti, ali svakako ćete kraće biti na budžetu i na teretu države. Gospodo, ta životna filozofija, taj prikaz staje u jednu arhaičnu reč, u jedan običaj koji je poznat u nekim delovima istočne Srbije, neki od vas će to znati, ko ne zna neka gugla, lapot. To se tako zove, gospodo, a predsednik države to predstavlja kao protestantsku radnu etiku i kao nezamislivi progres koji će pomoći da Srbija ostvari svoje snove. Meni je drago zbog njegovih snova, lepo je da čovek ima snove, ali je problem kada sanjar se odvoji od realnosti i onda snovi postanu deluzije, a deluzije neretko vode u fatalne ishode. Mi u tome ne želimo da vam pomognemo. To je razlog zbog čega ćemo glasati za usvajanje ovog zakona. Sada bih samo iskoristio priliku, pošto je tu gospođa Handanović, a koja nije odgovorila mom kolegi Ahmedinu Škrijelju na pitanje – da li se u Novom Pazaru planira otvaranje rudnika na planini Rogozna, dokle se stiglo sa istraživanjem terena i da li je u pitanju rudnik zlata, bakra ili litijuma? Ja vam se zahvaljujem na veoma lošoj pažnji i na veoma neprofesionalnom vođenju ove sednice. 

SNEŽANA PAUNOVIĆ: Potpuno ste vi u pravu. Ima moje neprofesionalnosti dok sam vas pustila da govorite ravno devet minuta o svemu, samo ne o temi dnevnog reda, ali samo strpljenja malo. Imamo dva Poslovnika. Reč ima Milenko Jovanov. 

MILENKO JOVANOV: Čl. 106, 109, 107, 108, 27, 28. Ukazujem na sve te Čl. 27, 28, 106, 107, 108, 109. Ukazujem na povredu svih tih članova Poslovnika. Dakle, vođenje sednice. Jel može da se utiša ovaj? Ne može, dobro. Vi jeste upozoravali govornika da se vrati na tačku dnevnog reda, ali niste primenili član 109. i izrekli opomenu koja se izriče kada govornik i pored upozorenja predsednika Narodne skupštine govori o pitanju koje nije na dnevnom redu. Dakle, na dnevnom redu je zakon koji su oni predložili, a koji je i on potpisao. Ja znam da je taj zakon katastrofalan i da o tome nema šta da se kaže, ali mora da priča o njemu, jer je on na dnevnom redu. Mi smo imali sednicu o deklaraciji - pričali su o litijumu, mi smo imali sednicu o rebalansu – pričali su o litijumu. Sada kada su dobili sednicu o litijumu, on priča o svemu i svačemu. Ja znam da vi ne možete da utičete da oni ukače konačno šta je na dnevnom redu, jer je to nemoguće, ali onda morate da primenite Poslovnik do kraja i da reagujete sankcijom na ovakva kršenja Poslovnika. Hvala. 

SNEŽANA PAUNOVIĆ: Hvala. Da li želite da se izjasnimo u danu za glasanje? Kolega Milivojeviću, i dalje ste u sistemu, Poslovnik. Izvolite. 

SRĐAN MILIVOJEVIĆ: Poštovana gospođo potpredsednice, reklamiram povredu Poslovnika, član 32. gde se kaže da u radu Skupštine vi pomažete predsedniku Skupštine i imate ista ovlašćenja kao i on. Molim vas da u vezi sa Poslovnikom, član 96. stav 3, objasnite narodnim poslanicima kako narodni poslanik Ana Brnabić, kao ovlašćeni predstavnik SNS i dalje ima 20 minuta vremena ovlašćenog predlagača, iako nas je juče Marina Raguš uveravala da je četiri puta dala vreme ovlašćenog. Molim vas izjednačite poslanike opozicije i vlasti u pravima i obavezama. 

SNEŽANA PAUNOVIĆ: Krajnje šarmantno, kolega Milivojeviću. Da li želite da se izjasnimo u danu za glasanje? E, sada ću da probam da vam pomognem. Pošto je uvažena koleginica Ana Brnabić juče govorila po osnovu replike, jer je pomenuta, ja ne znam da li. Ja verujem da vi imate ambiciju da mi svi zajedno objasnite nešto, ali vas ne čujem zaista horski. Prema tome, ali ne znam s kim razgovarate. Hajde da vi sa koleginicom Marinom Raguš izađete ispred sale, pa da razgovarate. Mi nastavljamo dalje. Pravo na repliku predsednica Skupštine Ana Brnabić. Inače, koliko čijem iz Sekretarijata, vreme je skinuto je sa vremena poslaničke grupe. Tako da, budite bezbrižni. 

ANA BRNABIĆ: Hvala vam. Dakle, ovako prvo sam mislila da govorim o opet o Zakonu o rudarstvu, ali pošto ste vi govorili samo pet minuta, pa nema ni potrebe očigledno vas ne zanima. Pa sam onda mislila da govorim o stanju životne situacije u Boru i koliko je bolje, ali pošto ste i o tome govorili 30 sekundi, ni to vas očigledno ne zanima. Pa ću samo građanima Srbije da objasnim jednu prostu i jednostavnu stvar. Pod jedan, ovaj predstavnik poslaničke grupe je predstavnik poslaničke grupe koja je Narodnoj skupštini Republike Srbije predložila na usvajanje i to po hitnom postupku rezoluciju o genocidu u Srebrenici. Ovo je predstavnik poslaničke grupe koja je zvanično tražila da se tzv. Preševska dolina uključi kao tema u pregovore između Beograda i Prištine. Ako iko od građana Republike Srbije misli da je interes Srbije interes ove poslaničke grupe, onda ja tu nemam šta da dodam. Dakle, meni je najbolji pokazatelj da, ukoliko su oni protiv ovog, odnosno ukoliko će oni da glasaju za ovaj Predlog zakona o izmenama i dopunama Zakona o rudarstvu i geološkim istraživanjima, a glasaće za taj zakon, da je taj zakon suprotan interesima Republike Srbije i našeg naroda. Ne bih imala šta da dodam. Hvala vam. 

SNEŽANA PAUNOVIĆ: Hvala. Kolega Grboviću, repliku želite? Izvolite. 

PAVLE GRBOVIĆ: Zahvaljujem. Poštovana gospođo Brnabić, problem u tome što ste govorili jeste što vi etiketirate moje kolege koji su podneli Predlog rezolucije o genocidu u Srebrenici, potpuno prenebregavši činjenicu da sedite među ljudima koji su predstavnici političke elite čija je politika dovela i do genocida i do ratnih zločina i do brojnih nesreća u zemlji. Sram vas bilo zbog toga, gospođo Brnabić. Napadate predstavnike bošnjačke nacionalne manjine, albanske nacionalne manjine. Znate zbog čega to radite? Ne samo zato što su oni Bošnjaci ili Albanci, već zato što vam se ne uklapaju u biznis model. Vrlo lako se vi dogovarate sa Albancima koji takođe isto govore i o Srebrenici i o Kosovu, sa kojima imate biznis aranžmane. Nemate problem da u Bujanovcu budete u vlasti takođe sa Albancima. Ali, sa onima koji vam se ne uklapaju u biznis model oni su vam problem i oni narušavaju dostojanstvo Republike Srbije. Bili ste predsednica Vlade u tri mandata, najduže u istoriji ovog naroda. Zbog toga što ste izgovorili treba da vas je sramota najviše od svih u ovoj sali. 

SNEŽANA PAUNOVIĆ: Pravo na repliku, Ana Brnabić. Izvolite. 

ANA BRNABIĆ: Hvala vam beskrajno u stvari što ste mu dali pravo na repliku. Hvala vam beskrajno. Nisam mislila da ima pravo, ali učinili ste veliku stvar ne samo za ovu Narodnu skupštinu, nego i za čitavu ovu zemlju i čitavu našu javnost. Čovek je potvrdio svaku reč koju sam rekla u replici. Dakle, čovek je u Narodnoj skupštini rekao da je u Srebrenici počinjen genocid. Ne, nije bio genocid, ne u Srebrenici nije bio genocid i to sam rekla ja, ali takođe su to rekli i gospodin Efraim Zurof i gospodin Jehuda Bauer, koji su najveći, najpriznatiji živi eksperti na temu genocida i holokausta. Da li i njih treba da bude sramota ili ne? Dakle, ako mislite, poštovani građani Republike Srbije, da ovi ljudi se bore za interes Republike Srbije, onda vi poslušajte kakve odluke oni donose pa donosite takve odluke. Ali, ako mislite, poštovani građani Republike Srbije, da se ovi ljudi ne bore za interese Republike Srbije, onda slušajte za šta će oni da glasaju pa glasajte suprotno tome i to je čitava moja teorija. Hvala vam. 

SNEŽANA PAUNOVIĆ: Hvala. Reč ima predstavnik, odnosno ovlašćeni predlagač zakona. Gospođo Nestorović, želite li reč ili ne? 

DANIJELA NESTOROVIĆ: Morala sam odavde da se javim. Izvinjavam se. Prosto, moraću da se osvrnem na ovo malopređašnje izlaganje predsednice Skupštine Ane Brbnabić koja kaže - ne, nego će da glasaju za vas. Moram da kažem - ne, nego će da glasaju za onaj zakon koji smo mi predložili iz prostog razloga jer smo mi ti koji ne vršim pritisak na građane, ne vršimo pritisak na fakultete, ne vršimo pritisak na stručnjake, ne ucenjujemo. A evo vam primer za to - Uprava Elektrotehničkog fakulteta je kompletno podnela ostavke u vezi sa kopanjem litijuma. Cela Uprava Elektrotehničkog fakulteta na čelu sa dekanom Dejanom Gvozdićem podnela je ostavku. To je učinjeno na sednici Nastavno-naučnog veća na kojoj je ETF trebao da se izjasni o kopanju litijuma i projektu "Jadar". Ja bih samo htela da navedem da nećete na ovaj način doći do cilja koji želite iz prostog razloga - sve vreme ovde zaluđujete građane tim informacijama da eto pustimo ljudi neka urade tu studiju o obimu i sadržaju procene uticaja na životnu sredinu, eto možda neće ni biti rudnika. Molim vas, prestanite više da iznosite neistine. Sad bih upotrebila onaj izraz koji ste vi meni malopre rekli da se laže, stvarno se laže na onoliko. Postoji Uredba o utvrđivanju Prostornog plana područja posebne namene za realizaciju projekta o eksploataciji i preradi minerala jadarita "Jadar" koji ste objavili u "Službenom glasniku" 16. jula 2024. godine. U članu 2. stoji - Prostornim planom utvrđuje se planski osnov za realizaciju projekta eksploatacije i prerade minerala jadarita "Jadar", razvoj rudnika, privredno-industrijskog kompleksa, deponije otpada, neophodna infrastruktura, kao i za zaštitu, korišćenje i uređenje prostora posebne namene. Prostorni plan sadrži detaljnu regulacionu razradu za kompleks posebne namene i prateće koridore saobraćajnih i infrastrukturnih sistema. U skladu sa ovim članom i u skladu sa ovom uredbom predviđena je eksproprijacija, a ona je već u toku i vi to dobro znate. Ona je za potrebe gasovoda već krenula da se sprovodi. Sprovodi se u selima u okolini Valjeva i Osečine i ja bih vas molila da u tom smislu onda nemojte da govorite takve stvari kao što je - dajte pustimo da se čuje i kompanija Rio Tinto, da mi iznosimo neistine. Ne, nismo mi to koji iznosimo neistine. Ovaj dan, juče, sve vreme se i predstavnici Vlade i predsednica parlamenta trude iz petnih žila da predoče građanima kako smo mi loši u celoj ovoj priči jer smo predložili zakon koji se tobože protiv napretku Srbije. Znate šta? Ovo što vi radite, ovaj pritisak, ove ucene, ove manipulacije sa građanima, vi sluđujete ljude, vi se poigravate sa tuđim životima, prestanite to da radite. Odgovorite na pitanja i recite mi zašto su profesori ETF danas podneli ostavke, ko je vršio pritisak na profesore da se izjasne pozitivno u pogledu projekta "Jadar", jer očigledno da nisu svi takvi kao što su vaši profesori, koji su spremni za novac da učine sve. Juče sam rekla, ponoviću i danas, nije u novcu sve. Nije u novcu sve i nikada neće ni biti. 

SNEŽANA PAUNOVIĆ: Kolega Ahmedin Škrijelj, povreda Poslovnika. Izvolite. Nisam vas videla, imali ste pravo da govorite i pre koleginice Nestorović, oprostite. 

AHMEDIN ŠKRIJELJ: Predsedavajuća reklamiram povredu člana 107. stav 2. koji se odnosi na korišćenje uvredljivih izraza i smatram da ste trebali da tokom izlaganja predsednice Skupštine, odnosno u ovom slučaju, koja je govorila kao narodni poslanik da izreknete meru iz člana 109, odnosno da joj zbog upotrebe uvredljivih izraza izreknete opomenu. 

SNEŽANA PAUNOVIĆ: Ja vas zaista ne čujem, morate malo prići mikrofonu.

AHMEDIN ŠKRIJELJ: Dakle, reklamiram povredu člana 107. stav 2. u delu koji se odnosi na korišćenje uvredljivih izraza. Smatram da ste trebali kao predsedavajuća da prethodnom govorniku, odnosno poslanici Brnabić izreknete opomenu iz člana 109. stav 6. upotreba uvredljivih izraza, a nakon toga da primenite i čl. 110. i čl. 111. i da oduzmete reč i da je udaljite sa sednice. Iz jednog razloga. Jako je opasno kad neko ko vrši funkciju predsednika Narodne skupštine etiketira dva manjinska naroda kao nepoželjne partnere bilo kojoj političkoj stranci u ovoj državi. To je nedopustivo. Drugo . 

SNEŽANA PAUNOVIĆ: Razumela sam vaše ukazivanje. Ljudi, šta je sa vama? Da li ste ozbiljni? Da li ste ozbiljni pitam vas sada u glas ovako? 

MARINIKA TEPIĆ: Zašto ste ga prekinuli?

SNEŽANA PAUNOVIĆ: Zato što sam razumela povredu Poslovnika gospođo Tepić. Hoćete da okrenem svoj mikrofon? Gospodine Šrijelj da li vi želite odgovor na vaše reklamiranje? Imate još 20 sekundi da završite šta imate. Hajde da ja vama objasnim zašto ja nisam povredila Poslovnik i na svako sledeće vikanje iz tih klupa ja ću zaista početi da primenjujem kaznenu politiku. Kolega Škrijelj, gospođa Brnabić ni jednog trenutka nije govorila o dva naroda, nego o predstavnicima iz redova ta dva naroda u parlamentu koja su de fakto podnela sve one zakone koje je citirala. Dakle, da li je vas stid vaših postupaka, to je jedna dimenzija, a da li je ona uvredila bilo koga to je potpuno druga dimenzija i nemate nikakvog osnova da tražite povredu Poslovnika. Da li vi želite da se mi u danu za glasanje izjasnimo o tome? Izjasnićemo se. Pravo na repliku, gospođa Ana Brnabić. Izvolite. 

ANA BRNABIĆ: Hvala vam mnogo. 

SNEŽANA PAUNOVIĆ: Na izlaganje gospođe Nestorović. 

ANA BRNABIĆ: Direktno sam pomenuta. Možda kada bi manje vikali. 

SNEŽANA PAUNOVIĆ: Ana, ja vas molim. Samo da ja probam da objasnim. Ana Brnabić ima repliku na izlaganje gospođe Nestorović koja ju je pomenula. Još jednom se prijavite. Izvolite. 

ANA BRNABIĆ: Samo da ponovim, Srebrenica nije genocid, a sada nastavljam dalje. Kažu mi da nisu oni ti koji iznose neistine, nego mi iznosimo neistine. E, sada, poštovani građani Republike Srbije da vam kažem ovako, Predlog zakona koji su podneli ne postoji rečenica koja nije neistinita. Ne postoji, ni jedna jedina. Evo, sad ćemo da vidimo. Sumporna kiselina se tretira na 250 stepeni celzijusovih - neistina, biće korišćena fluorovodonična kiselina - neistina, otpadnih voda i flotacije - neistina, nema flotacije, SANU je izvela zaključke - neistina, SANU nije izvela zaključke. Biće potrebno oko 500 hiljada litara vode za ekstrakciju jedne tone litijuma - neistina, rudna renta je 3% neistina. Ovo vam je šesta neistina koju sam navela za minut, a imaću još vremena, pa ću provesti građane Republike Srbije kroz svaku rečenicu ovog vašeg besmislenog, besramnog, štetnog predloga zakona koji je najveća budalaština koja se ikada našla u Narodnoj skupštini Republike Srbije. Svaka reč je neistina. Što se pritisaka tiče, poštovani narodni poslanici, vi ste izjavili da je čitav Rudarsko-geološki fakultet plaćen. To ste vi dozvolili, dopustili sebi da izjavite. Sram vas bilo, stid. 

SNEŽANA PAUNOVIĆ: Hvala. Danijela Nestorović, izvolite. 

DANIJELA NESTOROVIĆ: Polako Ana, ja ne znam šta vam se desilo otkad ste seli tu sa te strane, izgleda da su radikali izvršili pritisak na vas, ja ne znam šta vam se dešava. Hajde da se skoncentrišemo. Znači, ja nisam rekla da je ceo Rudarsko-geološki fakultet plaćen, ja sam rekla da vaši stručnjaci sa Rudarsko-geološkog fakulteta, i vi znate na koga se to odnosilo. Što se tiče toga koliko je zakon, pa ste naveli tu koje kakav sijaset prideva, epiteta, itd, da bi valjda građanima predočili ono što je predsednik hteo da kaže imbecilno, glupo, nepismeno i vi se time bavite, evo već nedelju dana. Ana, morate da shvatite, vi ste izjavili da ste vi naložili predsednici Odbora za ustavna pitanja i zakonodavstvo da široko tumači Ustav kada je odobrila ovaj zakon. Da li ste vi svesni šta ste izjavili? Da ste kao predsednik parlamenta dali nalog predsednici odbora da široko tumači Ustav. Jel znate ko to može da uradi? Može da uradi sudija Ustavnog suda, a ne vi. Ono što se tiče vašeg ponašanja i vašeg načina komunikacije sa političkim neistomišljenicima, razumem da vas boli ovo što govorim i vi ne znate drugačije da reagujete, nego krećete sa uvredama i to je potpuno opravdano, ali znate kako, opravdano je da smo ja i vi sada trenutno u kafiću pa vi mene krenete da vređate i ja krenem vas da vređam, ali mi se trenutno nalazimo u parlamentu. Nas gledaju građani Republike Srbije. Ne znam kako ste sebi dozvolili da kao predsednik parlamenta se obraćate narodnom poslaniku na ovakav način. Ne možete vi meni da govorite da mene treba da bude sramota. Za šta mene treba da bude sramota? Da je zakon budalaština, da sam nepismena, da sam ne znam, imbecilna. Znate kako, možemo na ulici da pričamo na ovaj način, ali neću svoditi dijalog u Skupštini na ovaj nivo. Ovo je za mene praktično najviše zakonodavno telo, tako piše i u Ustavu i ovo je za mene sveti dom u kome se donose zakoni. To da li je nešto netačno, to su sve citati, da li ste vi odobrili kroz odbor, jeste, znači u skladu je sa Ustavom ovaj zakon. Čak se Vlada nije potrudila u svom mišljenju ni da na pravno valjani način obrazloži zašto ne bi trebalo usvojiti ovaj zakon. Razumem da vi samo iz razloga što želite žarko da ovaj projekat uspe, činite sve ovo što činite. Ako je to tako, evo, priznajte i reci onda svima, ako ste se toliko založili pa se zato tako ponašate i vređate političke neistomišljenike, recite, jeste, tačno je, moramo da sprovedemo ovaj projekat, moramo da kažemo građanima Srbije da nas pritiskaju sa svih strana, ali nemojte da se svodi rasprava na ovaj nivo. Stvarno. 

SNEŽANA PAUNOVIĆ: Pravo na repliku, Ana Brnabić. 

ANA BRNABIĆ: Hajmo ovako. Još jednom da vas upoznam poštovana narodna poslanice i ostali koji želite da podržite ovakav zakon da ono što vi tražite od nas je da se pridržavamo zakona i Ustava Republike Srbije. Zakon o rudarstvu u članu 103. kaže da jedan od 11 dokumenata koji treba da se predaju, a da bi se apliciralo za eksploataciono pravo jeste akt organa nadležnog za poslove zaštite životne sredine kojim se daje saglasnost na studiju o proceni uticaja eksploatacije na životnu sredinu. Mi dva dana slušamo o tome da vi nećete dozvoliti da se uradi studija o proceni životne sredine. Ako, ste toliko sigurni u sve argumente koje ste izneli u Predlogu zakona, a koje sama žena koja je to rekla demantovala, verovali ili ne, pre pune dve godine, ali ako ste vi sigurni u to, dajte da vidimo studiju o proceni uticaja životnu sredinu. Ta procena uticaja životnu sredinu sve to pokaže, ti ljudi ne mogu da dobiju pravo na eksploataciju. Ali, ono što vi tražite od nas, svih u ovom parlamentu, a to je da mi ne poštujemo naše zakone, da ne poštujemo naš Ustav, da ne poštujemo naše institucije i onda da odlučimo tako kako se vama ćefne, pošto vam se pre 20 godina ćefnulo da im date istražna prava, a 20 godina kasnije vam se ćefnulo da im ista ta istražna prava koje ste im vi dali oduzmete. A, mi tako treba, jeli, i mi i svi građani Republike Srbije, da skačemo na svaki vaš mig, pa koliko to košta da košta. E, znate to je neozbiljna politika i to je ono kada predsednik Republike Srbije govori - znate gospodo država nije igračka. Hvala. 

SNEŽANA PAUNOVIĆ: Vreme gospođo Brnabić. Hvala vam. Koleginice Nestorović, izvolite. 

DANIJELA NESTOROVIĆ: Moram ponovo da napomenem, izgleda nisu neki pažljivo slušali. Nemoguće je uraditi studiju o proceni uticaja na životnu sredinu sa pravno ne valjanim pravnim osnovom. Znači, ne možete na osnovu Uredbe koja je protiv ustavna, kada nemate prostorni plan, kada nemate strategiju upravljanja mineralnim resursima da usvajate studiju o proceni. To što ste vi naveli, da je neophodno predložiti još 11 nekih dokumenata, znam ja da će Rio Tinto vrlo brzo pribaviti tih 11 dokumenata i vi samo čekate to ovako da se uradi. Ne može tako da se radi studija o proceni. Neće se dozvoliti ta procena. Moram samo da podsetim sve prisutne ovde u sali da ste vi 2019. godine usvojili Zakon o lobiranju. U članu 6. tog zakona se kaže - lobirano lice je izabrano, imenovano, postavljeno, zaposleno ili na drugi način radno angažovano lice u organu vlasti, kao i lice na čiji izbor, imenovanje i postavljanje organ vlasti daje saglasnost, a koje učestvuje u postupku pripreme i donošenja zakona, drugih propisa i opštih akata ili može uticati na sadržaj zakona drugih propisa i opštih akata. U članu 7. je napomenuto – lobirano lice je dužno da spreči nastanak štetnih posledica po javni interes koja mogu nastati usled lobiranja. Dakle, ovim zakonom se ukazuje na štetne posledice koje ovaj projekat ima, a ko ovde lobira sasvim je jasno. 

SNEŽANA PAUNOVIĆ: Ovlašćeni predstavnik Demokratske stranke, Zoran Lutovac. Izvolite. 

ZORAN LUTOVAC: Dok mi sada raspravljamo ovde o veoma važnom zakonu, veoma važnoj temi, Aleksandar Vučić razgovara sa Šolcom i sa drugima o ovome kao da je to već gotova stvar. I, ovo ovde očigledno njemu služi samo kao pokriće za ono što je već urađeno, gde je već doneo odluku. Dakle, to je nipodaštavanje institucije Skupštine, da se on ponaša kao da je to već završena stvar, da već govori o baterijama, da već govori o električnim automobilima, da govori o zelenoj agendi, kao da je već sve završeno. Pod dva, suština je ovde i mi tu nismo ni reč čuli, da li ste vi za kopanje ili niste. Kada vas neko pita da li ste ili niste, vi onda počnete Kosovo je srce Srbije, pa Srebrenica, pa ovo, pa ono. Recite da li ste za kopanje ili niste? Ono što je takođe bitno, niko baš niko, ni oni koji se zalažu, koji su lobisti za Rio Tinto, pa ni oni koji su protiv, niko od njih nije rekao ne postoje rizici i opasnosti. Niko, znači, rizici i opasnosti postoje, to je činjenica iza koje stoje svi. Ono što je takođe činjenica, da ne postoji praksa razdvajanja litijuma i bora, da ne postoji iskustvo takvog izdvajanja litiju iz minerala. To je takođe činjenica. Takođe, što se tiče poruka za EU, poruka za EU jeste mi vama litijum, a vi nama podršku da nastavimo da i dalje vladamo na ovaj način. Poruka za Rio Tinto, mi vama profit, a vi nama rizike i opasnosti. To je sve što smo mogli da saznamo iz dosadašnje prakse. Dužnost, ponoviću jednu stvar i to bi trebalo pre svake sednice da imamo na umu, dužnost svakog pravog patriote jeste da brani zemlju od njegove vlade. Nema boljeg primera i slučaja, od ovog slučaja kojim se bavimo danas. Rimski vladar Torkvatus je poslao svoje ljude da vide kako će Rimljani da reaguju na njegovu nameru da postane kralj. I, ljudi su otišli i osluškivali i doneli su mu poruku da su ljudi protiv, jer smatraju da je to samo posao za jednu civilizaciju koja je daleko ispod rimske civilizacije. Dakle, Aleksandar Vučić može da se ponaša racionalno kao Torkvatus, da sluša šta njegov narod misli ili da to ignoriše, da se ponaša kao Neron koji je spalio Rim. Ja mislim da je izbor veoma lak ako ima i zrno racionalnosti. Ako pošalje ljude u Srbiji i u Nedeljice i svuda gde postoje istraživanja, čuće da ljudi ne žele rudarenje zbog zdravlja, zbog životne sredine, zbog toga što ne žele zagađenu zemlju, vodu i vazduh. Ljudi prosto ne žele taj rudnik. Ne žele jer to uništava i tradiciju, a tradicija nije klanjanje pepelu, tradicija je prenošenje vatre, kao što kaže Gustav Maler. Veliko je nepoverenje građana, veliko nepoverenje koje je produbljeno u poslednje vreme. Naime, rekli ste da će garantovati EU, da će sve biti u skladu sa najvišim standardima, da ćemo imati zdravu ekološku sredinu, da ćemo imati bezbedno okruženje, demantovali su to iz EU. Onda su rekli, a malo pre smo čuli i citat, garantovaće Nemačka da će biti sve u redu, demantovali Nemci. Šta vam je ostalo dragi građani? Ostalo vam je to da vam zdravlje i zaštitu životne sredine garantuju naprednjaci. Ljudi, upozoravam vas, da vam garantuju zdravlje i bezbednost i zdravu zaštitu životne sredine, Ana Brnabić i Aleksandar Vučić koji su rekli da neće biti kopanja litijuma. Oni vam sada garantuju da kada bude kopanja, da će sve biti u redu. Rekli su takođe da će Srbije posle eksploatacije litijuma biti kao Norveška posle otkrića nafte, a ja vas upozoravam da bi Srbija mogla biti kao Hirošima i Nagasaki posle bombardovanja bilo da se litijum kopa ili ne kopa, ako ova vlast ostane i dalje na vlasti. Čuli smo stručnjake da postoji opasnost po zdravlje ljudi, životnu sredinu, čuli smo stručnjake iz ekonomske oblasti da su minimalne mogućnosti ekonomske dobiti, pa čak je moguće da upadnemo u probleme zato što ćemo garantovati sve ono što ni jedna zemlja ne garantuje, a to je i infrastruktura i eventualna sanacija. Poštovani građani milion tona jalovine je obaveza Srbije da je sanira posle 40 godina eksploatacije. Zamislite Rimski koloseum napunjen jalovinom. Zamislite vi tu količinu. S druge strane zamislite pijaću vodu, ogromne količine pijaće vode koje mogu da snabdevaju dve Beograda ili celu Vojvodinu i to može biti zagađeno i to je rekao stručnjak profesor Stevanović. Nasuprot njemu drugi stručnjak, naša ministarka je rekla neće zagaditi. E, pa, sada kome vi verujete, profesoru Stevanoviću ili ministarki koja kaže neće? Pri tome ministarka nema ni jedan argument, a profesor je iznosio na desetine argumenata zašto je moguće da se to desi. Drugi stručnjak naša ministarka je rekla samo jednu stvar, neće. Vi vidite kome ćete verovati. Stvar eksploatacije litijuma, poštovani građani, nije samo stvar ljudi u Nedeljicama, to je stvar svih građana Srbije i tako treba da se ponašamo. Osim toga važno je napomenuti da naš zakon kaže da se ne mogu vršiti istraživanja, niti vršiti ekploatacija na zemljištu do pete klase zemljišta. U Jadru je to uglavnom treće i četvrta klasa. Dakle, protivzakonito je, protivpravno. Nije sporno rudarenje samo po sebi, nego način, tehnologija koja se koristi i zagađenje okoline i ogromnih rezervi vode. Ulažemo novac u projekat koji nas truje i ne donosi nikakvu korist. To možemo zaključiti na osnovu analiza, a analize su pravljene na osnovu studije Rio Tinta. Mi moramo imati u vidu, takođe, da imamo državu koja se brine o zdravlju, tako kada se pojavi aflatoksin, država ne preduzme ništa drugo nego promeni zakon, pa onda kaže 0,5 više nije problem. Donećemo zakon gde je to dozvoljeno. Vi tako brinete o zdravlju. Kada se pređu značajno količine aflatoksina u mleku, ne radi se na tome da se smanji i dovede u red, nego se donese novi zakon, gde se ozakoni trovanje građana. I sada građani treba da imaju poverenje u takvu Vladu. Udruženje za unapređenje rudarske struke i nauke je takođe protiv eksploatacije i prerade jadarita. Oni su to javno objavili. Što se tiče EU, notorna je laž da nema EU bez litijuma. Notorna laž koju plasiraju oni koji bi po cenu zdravlja svojih građana hoće da nastave taj projekat. Ta notorna laž usmerena je na jednu stranu, da se produbi evrofobija i evroskepticizam, a na drugoj strani da se pokolebaju oni koji su orijentisani proevropski. Dakle, litijum ni na koji način ne utiče na naše evropske integracije, ni pozitivno, ni negativno. Dakle, nije ni prečica, ni prepreka za ulazak EU, ali posredno može da utiče samo negativno. Kako? Tako što će onaj koji će se predstaviti kao taj koji vodi EU nastaviti sa starom praksom. Onaj koji nije zainteresovan za ispunjavanje kriterijuma, a to je onaj koji faktički vodi i ovu Vladu i izvršnu vlast i koji vodi sve procese u Srbiji. Dakle, čovek koji kada bi ispunio kriterijume EU, on bi pao sa vlasti. Mi kada bismo imali slobodne izbore, slobodne i poštene, on bi pao sa vlasti. Mi kada bismo imali slobodne medije, on bi pao sa vlasti. Njemu nije u interesu da ispunjava kriterijume, jer ako ispuni kriterijume on seče granu na kojoj sedi. Prema tome, to je ta posredna negativna posledica svega toga. Na kraju, poštovani građani pročitaću vam poruku koju sam napisao. Ova borba je neravnopravna poštovani građani, ukrali su državu, pokrali su pare, zagadili, vazduh, vodu i zemlju, uništili ostatke dostojanstva na međunarodnom planu. Malo im je što su napravili pustoš svuda oko sebe, sada bi da uđu u utrobu zemlje i zatru ostatke života u Srbiji. Vakcinisali su se protiv stida, tako da ih to ne pogađa previše. Nije neka uteha to što će završiti u najdubljem mraku Danteovih krugova pakla. Ne smemo se osloniti na grižu ili budženje njihove savesti, nemaju je i protiv nje su se vakcinisali. Ne smemo se osloniti na njih u bilo kom smislu, niti na bilo koga sa strane. Ostajemo da se sami oslonimo na sebe. Hvala vam. 

SNEŽANA PAUNOVIĆ: Hvala. Kolega Krkobabiću vi ste sledeći, ali pre toga pravo na repliku po osnovu pominjanja SNS, kolega Milenko Jovanov. 

MILENKO JOVANOV: Posle ovakvog govora, zaista je apsolutno jasno svakome ko je gledao da su baš izborni uslovi i mediji razlog zašto opozicija gubi izbore. To je sada apsolutno nedvosmisleno. Ajmo da krenemo sa ovim što je rečeno, da je ova rasprava, kaže, gotova stvar i time se ponižava Skupština. Ne znam čime se ponižava Skupština. Ja vam davno reko da mi za ovo glasati nećemo. Vi niste u stanju kvorum da skupite od 84 poslanika, a ne da izglasate zakon sa 126, tako da odmah u startu računajte ovo neće biti usvojeno. To odmah da vam kažem. Nema potrebe da imate bilo kakvu dilemu. Kaže, zna se ko ovde lobira i ko je lobista. Za šta da lobiramo? Oni im dali pravo da osnuju kompaniju, oni im izmeni zakon, da samo oni koji istražuju mogu da kopaju, oni menjali dva puta zakone po njihovom zahtevu i kaže sada vi lobirate za njih. Za šta više? Sve ste im dali. Što bi nas na bilo koji način angažovali. Sa druge strane, tu sa vama sedi onaj ko je za sve to glasao, pa šta je on onda? Kaže, najgenijalnija stvar, niste pitali narod, a Aleksandar Vučić bio u Nedeljicama, razgovarao sa građanima i građani postavljali pitanje, on davao odgovore, a koga ste vi pitali kada ste menjali zakone, koga ste vi pitali kada ste doveli Rio Tinto? Koga ste pitali kada ste pravili Rio Savu, koga ste pitali kada ste usvajali zakone, koga ste pitali za bilo šta? Nikoga ništa niste pitali, a da ne pričam šta ste pričali u medijima, genijalni projekti, kriptoni, nismo ko supermeni što ćemo da postanemo i tako dalje. To ste pisali, ali ste to zaboravili. I najzad, pošto ste aplaudirali za ETF, vi izgleda ne znate šta se tamo desilo, vi ste tamo izgubili, zbog pritisaka vaših lobista na ETF, i zovite ovog vašeg Vukosavića, pa ga pitajte kako se oseća danas, jer mu je propao plan. Časni ljudi, dekan i prodekan podneli ostavke, a vi izgleda niste upućeni u sve detalje, to se desilo. Dakle, ETF se odbranio od vašeg šarlantskog pokušaja da ih naterate da podrže ovu vašu kvazi politiku. 

SNEŽANA PAUNOVIĆ: Pravo na repliku, Ana Brnabić. 

ANA BRNABIĆ: Hajde, hvala vam. Znate kako, ja sam mislila i sa nestrpljenjem sam očekivala baš ovo obraćanje 20 minuta, baš ove stranke, ove poslaničke grupe da čujem sa nestrpljenjem i mislim da je ustvari to bilo najvažnije možda u ovoj debati i da čuju svi građani Republike Srbije, a zbog čega ste se vi predomislili? Zbog čega je vaš stav danas dijametralno različit od vašeg stava sve vreme od 2001. godine do 2012. godine, da čujemo i mi i da i mi na osnovu toga promenimo stav, jer to je bilo najvažnije, zato što je pričao čovek koji vodu stranku koja je ne dovela Rio Tinto u Srbiju, nego pozvala, zamolila, pozvala, i zamolila – dođite, molim vas, kao jedna od najuspešnijih, najvećih svetskih rudarskih kompanija. I to je rekao direktor te kompanije, rekao je, u Ljuboviji je čak rekao, - došli smo kada ste nas pozvali 2001. godine. Ta stranka ih je pozvala i tada su bili najbolji na svetu. Kako su odjednom postali najgori na svetu, to mi nije jasno i to sam htela da čujem. Onda, 2011. godine, usvojili ste zakon koji kaže, u članu 52 - nosilac eksploatacije može biti privredno društvo odnosno drugo pravno lice i preduzetnik koje je nosilac istraživanja. Istraživanja su dali "Rio Tintu". Samim tim i garantovali eksploataciju. Pa, kako ste vi to tačno promenili mišljenje? I konačno, 2012. godine, ta stranka je usvojila nacionalnu Strategiju održivog korišćenja prirodnih resursa i stavili da je Jadarski basen, projekat litijuma, jedan od prioritetnih strateških projekata Republike Srbije, a u nacionalnoj strategiji da je najveće bogatstvo ove zemlje. Čekajte, nismo čuli zašto ste vi promenili mišljenje? Ili je to obično politikanstvo, kao što to obično biva, licemerje i da pokušam da nađem neki glas negde. 

SNEŽANA PAUNOVIĆ: Hvala vam. Ja sam dobro, kolega Jovanoviću, kako ste vi? Znate da imam ispred sebe ovaj displej. 

ZORAN LUTOVAC: Replika.

SNEŽANA PAUNOVIĆ: Kolega Lutovac, samo budite malo strpljivi. Prvo, niste spomenuti, osim ako nemate odgovor i prepoznali ste se u ovome što je gospođa Brnabić rekla? 

ZORAN LUTOVAC: Kako da odgovorim na pitanje kako smo promenili mišljenje?

SNEŽANA PAUNOVIĆ: Pre toga ću dati reč ministarki koja već dugo čeka, pa ćete dobiti pravo, zato što ste i ministarku prozvali, ako ste zaboravili, pa možda i ona želi da vam odgovori. Budite strpljivi, dobićete svoje pravo. 

DUBRAVKA ĐEDOVIĆ HANDANOVIĆ: Hvala. Pošto je ovo sveti dom, citiram, nadam se da neće biti dobacivanja u svetom domu. I pošto nismo u kafiću, opet citiram, takođe se nadam da neće biti dobacivanja. Da odgovorim što se tiče saopštenja Udruženja za unapređenje rudarske struke i nauke, pošto se pozivate na struku. Udruženje za unapređenje rudarske struke i nauke je saopštilo da posle višenedeljnog anketiranja inženjera iz rudarske struke, geologa, hidrologa, hemičara, fizičara, itd, je zaključeno da je neuporedivo veći broj razloga za odustajanje od eksploatacije jadarita. Činjenice su sledeće, nažalost ovog udruženja. Potpisnik je zloupotrebio naučno-obrazovnu ustanovu, tačnije Rudarsko-geološki fakultet, time što je na mesto potpisa stavio naziv ustanove, a za šta nije imao saglasnost organa upravljanja. Naprotiv, kao što vam je svima već poznato, Rudarsko-geološki fakultet nije protivnik rudarenja i čvrsto stoji na braniku odbrane naše struke. Što se tiče takođe potpisnika, on je zloupotrebio i pečat Udruženja, s obzirom da pored njega ne postoji ni jedno ime sa potpisom koje je podržalo takav stav. A potpisnik je odbornik u SO Lazarevac, ispred stranke profesora Nestorovića, tako da opet pričamo o političarima koji se nazivaju odnosno žele da stave struku ispred, ali su pre svega političari. Predmetno udruženje je formirano 2014. godine i apsolutno nije jasno kako je registrovano na adresi Đušina 7, odnosno na adresi Rudarsko-geološkog fakulteta. Da li se možda radi o zloupotrebi? Da li postoji saglasnost fakulteta za registraciju Udruženja na toj adresi? Možda bi bilo dobro da se na to odgovori. Uvidom u finansijske izveštaje javno dostupne baze APR-a može se konstatovati da je 21. marta 2024. godine, znači ove godine, od strane obveznika Udruženja za unapređenje rudarske struke dostavljena izjava o neaktivnosti, koja se odnosi na poslovnu 2023. godinu. Uvidom u javno dostupnu bazu Narodne banke Srbije, može se konstatovati da je Udruženje za unapređenje rudarske struke u procesu prinudne naplate, te da je u blokadi od 26. maja 2022. godine, tačnije, 864 dana. Toliko o struci koju vi citirate. Što se tiče profesora Stevanovića, profesora u penziji Rudarsko-geološkog fakulteta, kao što sam već napomenula, uz svo dužno poštovanje profesoru, bio je član radnih grupa za izmenu Zakona o rudarstvu, pa se opet pitam, zašto nije tada ukazao na bilo šta što se tiče projekta Jadar, a što bi trebalo da se ispravi upravo u zakonskim okvirima. Takođe, i on se pozivao na Srpsko geološko društvo, pa se onda to Srpsko geološko društvo u avgustu 2024. godine ogradilo od njegovih izjava. Opet ste pogrešno interpretirali, odnosno pričali o eksproprijaciji. Navodite eksproprijaciju u vezi gasovoda. Kakve veze eksproprijacija u vezi Projekta gasovoda ima sa Projektom Jadar? I zašto i dalje pričate o nekakvoj eksproprijaciji, kad vrlo dobro znate da su ljudi dobrovoljno prodali svoja imanja, znači nije bilo apsolutno nikakvog proglašenja javnog interesa. Kada pričate o tradiciji, verovatno vam je jasno da je Srbija jedna od retkih zemalja u Evropi koja ima najdužu rudarsku tradiciju, među prvima smo imali zakon o rudarstvu u Evropi. Verovatno je i to bitan deo tradicije pošto se pozivate na tradiciju. Pošto pričate i citirate predsednika Republike, možda bi bilo dobro i da citirate njegove reči iz Ljubovije nakon osam sati direktnog razgovora sa građanima, gde su svi mogli da dođu da postave pitanja, uključujući i izvršnog direktora Rio Tinta, kome su takođe postavljena pitanja, što za vaše vreme, kada ste izdavali dozvole, to apsolutno nije bilo omogućeno, rekao je predsednik sledeće: naredna 22 meseca najmanje moramo da dobijemo tri različita dokumenta. Za jedan, najkraći rok je devet meseci, a za treći dokument je potreban najduži rok, negde oko 22 meseca, poštujući zakone Republike Srbije, a pošto pominjete Nemce, onda isto tako treba da citirate onako ispravno kao što je rekla sekretarka u Ministarstvu ekonomije Franciska Brantner, koja je rekla da je tehnologija za vađenje litijuma iz rude jadarit se razlikuje od tehnologija za vađenje litijuma iz drugih tipova ležišta, te je poruka njena bila, a i za Nemačku, da e ne razlikuje od one koju u Srbiji i javnosti šalje i Vlada Republike Srbije i predsednik Srbije, kada govorimo o projektu „Jadar“, a toga neće biti dok se ne ispune svi ekološki standardi i Srbije i EU. Ona je govorila i o tome da je projekat „Jadar“ značajno unapređen u pogledu zaštite životne sredine od 2021. godine i da je praktično neuporediv sa prvobitnom verzijom projekta, na koju se najčešće pozivate i pogrešno navodite informacije i podatke i u Predlogu zakona, što smo već više puta rekli, ali i dalje u svetom domu ne možete da se suzdržite od dobacivanja i od glasnog govorenja dok neko drugi govori. Što se tiče pritiska, pa ko je vršio pritisak institucija da nije nadležna? Možda isti oni koji citiraju ginekologe i glumce kada je u pitanju projekat litijum. Država sigurno nije vršila nikakve pritiske, niti će to vršiti. Država zapravo poziva na dijalog i to potvrđujemo i našim prisustvom danas ovde, a da nema predstavnika vladajućih stranaka, vi ne biste mogli ni da imate kvorum. Znači, dijaloga ne bi ni bilo, tako da možete samo da se zahvalite. Na kraju, što se tiče vizije i snova, da, apsolutno, vizija postoji i ta ista vizija je doprinela tome da se završi 500 kilometara auto-puta, da uskoro možemo do Subotice da putujemo za sat i 10 minuta, da ćemo imati brzu prugu do Niša, da smo završili Klinički centar, onaj za koji ste se vi zadužili, ali niste bili u stanju ni da završite tehničku dokumentaciju, a kamoli da završite projekat, ali isto ste se zaduživali i to mnogo više i došli do preko 70% javnog duga. Završeni klinički centri i u Beogradu i u Nišu i u Novom Sadu, završeni naučno-tehnološki parkovi, gde radi stotine mladih ljudi danas i u Nišu i u Beogradu i u Novom Sadu i proširuju se i u Nišu i u Novom Sadu. Što se tiče RTB „Bora“, pa vi ste hteli da ga prodajte za kikiriki ili, pak, da sadite kikiriki kad niste uspeli da ga prodate nikom, a cena je bila toliko niska, nažalost, i još bolje da ga tada niko nije kupio, jer je država stvorila strateško partnerstvo, gde imamo 37% udela i gde je strateški partner uložio preko dve milijarde evra do sada, a videli smo kakve je pozitivne efekte to imalo na lokalnu zajednicu i na aktivnost i na plate i na zapošljavanje ljudi koje, nažalost, vi ste uspeli samo da oterate zatvaranjem fabrika. Hvala vam. 

SNEŽANA PAUNOVIĆ: Hvala. Evo, kolega Jovanoviću, odmah dajem reč gospođi Nestorović. Daću vam repliku, kolega Lutovac, iako objektivno na nju nemate pravo. 

DANIJELA NESTOROVIĆ: Malopre pomenuti profesor Rudarsko-geološkog fakulteta u penziji, Zoran Stevanović, je demantovao ministarku, pa želim da je upoznam samo sa tekstom tog demantija. Kaže – ministarka Handanović je pitala zašto nešto nisam predložio kada je donet Predlog zakona o rudarstvu. Ministarstvu sam tada uputio šest strana dopisa. Dodao je da je Srpsko geološko društvo, na čije je čelo došao 2012. godine, uspelo da se 2015. godine izbori i za to da istraživanjima mogu da se bave i nacionalne geološke kuće. Nažalost, do sada ni jedna odluka Vlade u tom smislu nije doneta, niti je Geološki zavod uputio predlog da se on bavi primenjenim istraživanjima. Zorana Stevanovića su ovih dana povodom potencijalne eksploatacije litijuma pominjali skoro svi predstavnici i opozicije i predstavnici vlasti i ovo je zapravo njegovo odgovor kada je napomenuo da do 2014. godine nikada nije bio u komisijama. Tada ga je delegiralo Nastavno naučno veće fakulteta zato što je bio predsednik Srpskog geološkog društva. Dakle, dali su mu šansu da učestvuje u radu komisije koja je tada formirana. Tu svoju ulogu je osećao kao pogodnost da da neke konkretne predloge. Ministarka Handanović kaže – zašto tada nisam predložio? Predlagao sam puno, poneo sam sada dokumentaciju i pregledao šest strana dopisa koji sam tada uputio. Dakle, kada sam dobio mejl sa predlogom teksta zakona. On je dodao da je problem nastao 2006. godine izmenama Zakona o rudarstvu, a onda nesrećnim povezivanjem Zakona o geologiji i rudarstvu koji je stupio na snagu 2011. godine. Dakle, posle 50 godina povezane su dve potpune dve različite struke, geologija kao oblast istraživanja, i rudarstvo, kao oblast eksploatacije mineralne sirovine. Dodao je da je tada Geološki odsek Rudarsko-geološkog fakulteta uputio dopis Rektoratu sa zahtevom da se na snagu vrate zakoni koji su važili pre toga. Sve ono što se događalo od 2011. godine učinilo je da dalje pokušavamo da popravimo neka od rešenja. Od 2012. godine, kada sam predsednik Srpskog geološkog društva, to radimo i mnogo efektivnije. Objasnio je da je u jednom od članova zakona predviđeno da su geološka istraživanja i eksploatacija da će biti u javnom interesu. Zanimljivo je da je taj javni interes baziran na primenjenim istraživanjima koje ekskluzivno mogu da izvode kompanije koje nisu nacionalne geološke kuće. Srpsko geološko društvo je 2015. godine uspelo da to popravi i da to na neki način bude dozvoljeno uz posebnu odluku Vlade. Nažalost, do sada ni jedna odluka Vlade u tom smislu nije doneta, niti je Geološki zavod uputio predlog da se on bavi primenjenim istraživanjima. Dalje ne bih čitala ovaj tekst. Znači, čovek je prinuđen da i ovako, u penziji, odgovara ministarki koja iznosi neistinite tvrdnje. Vi se ovde, kažem vam, gospodo, bavite manipulacijama, bavite se iznošenjem neistinitih stvari, a ja ću vam sada takođe reći, pored ovoga što me je pogodilo, da je profesor u penziji prinuđen da svoju čast brani u medijima. Naravno, to nikada nećete čuti na RTS-u ili, ne daj Bože, na nekoj vašoj nacionalnoj frekvenciji. Moram da vam pročitam obraćanje meštane sela Cikote iznad sela Štavice, ne znam da li je ministarka upoznata sa tim predelom, gde Rio Tinto planira odlaganje jalovine. Kao posledica bušenja ugasili su par izvora vode od kojih se snabdevalo preko 20 kuća u tom mestu. Rio Tinto je priznao grešku i rekli su meštanima da ćute i da će dobiti 15 priključaka vode sa gradskog vodovoda. Ugašen je izbor Grozničavac koji je mogao celo selo da snabdeva vodom. To pišu meštani jer veruju, veruju onima koji su predložili zakon o zabrani. Svesni su šta će im se desiti ako Rio Tinto krene da kopa. 

SNEŽANA PAUNOVIĆ: Gospodine Lutovac, sada rizikujem da me vaše kolege optuže za zloupotrebu Poslovnika i to svesno radim. Nije Ana Brnabić spominjala ni vas, ni vašu partiju, ali ja poštujem vašu potrebu da kao neko ko ima svest da jeste bili na vlasti u vreme donošenja zakona odgovorite u ime DS. Izvolite. 

ZORAN LUTOVAC: Obraćala se direktno meni i pominjala je i stranku. Dakle, što se tiče prava, to su bila istražna prava i nema nikakvog predomišljanja. Dakle, dobili su prava da istraže, dobili su prava da kažu koliko postoji, studiju Feasibility da izvedu i da kažu da li postoji opasnost po zdravlje i životnu okolinu. Oni su nam rekli – postoje rizici i opasnosti, ali nam nisu rekli da oni mogu da se otklone. Prema tome, to je razlog zbog čega taj projekat više nije uopšte u igri. Građani neće to da prihvate, i ne treba da prihvate. Prema tome, što se tiče ko se predomislio, pa predomislili ste se upravo vi jer ste rekli – neće biti kopanja, a sad kažete – biće kopanja i mi garantujemo. To je predomišljanje, a ne ovo što sam pomenuo malopre. Što se tiče ministarke, ona je pomenula, evo citiraću iz ovog Mišljenja Vlade. Kaže – zasnivajući se na napretku savremene tehnologije moguće je sprovesti tehnološke procese sa minimalnim uticajem na okolinu, pazite sad, pod uslovom da se postupci sprovode pod visokim standardima koje niko neće da garantuje, uz kvalitetan nadzor, pazite kvalitetan nadzor u Srbiji, i da kompanija koja upravlja procesima ima dovoljno resursa za ulaganje u efikasne mere zaštite. Znači, sve pod uslovom ako možda, možda. Znači, to nije jedino mesto gde se to kaže. Pogledajte samo, ovde se govori o zelenom rastu, govori se ao tome kako je to Zelena agenda, kako ćemo imati baterije koje se pune na struju. A na koju struju? Struju koja se proizvodi tako što se koristi ugalj lošeg kvaliteta i dopunjuje sa blatom, e takvu struju. I to vam je Zelena agenda. 

SNEŽANA PAUNOVIĆ: Reč ima ministarka Handanović. 

DUBRAVKA ĐEDOVIĆ HANDANOVIĆ: Hvala. Ja bih, pre svega, da se zahvalim profesoru u penziji, Stevanoviću, jer se apsolutno slažemo u tome da je problem nastao 2006. godine, kada je zakon izmenjen. Apsolutno je to ono što ovde i pokušavamo da objasnimo, samo očigledno ko želi da čuje i ko ima drugačiju agendu i plan, ali problem jeste nastao onda kada je zapravo dato pravo, odnosno monopol nad zahtevom za eksploataciju onome ko je vršio do tada istražna prava, a znamo kada su istražna prava početa da se vrše i ko je davao istražne dozvole. Znači, apsolutno profesor Stevanović je potvrdio naše reči ovde i hvala mu na tome. Ja imam izuzetno puno uvažavanja pre svega za sve profesore u našoj zemlji i za one u penziji koji su svoj život i svoju karijeru posvetili nauci i obrazovanju naše dece. Rekao je profesor, takođe, da od 2012. godine pokušavamo da popravimo situaciju. I ja želim da ga uverim da ćemo je popraviti i da smo spremili izmene zakona koje će apsolutno da vrate Geološki zavod na mesto koje mu pripada, a to je da definiše strateška nalazišta važna za Republiku Srbiju i za našu zemlju. To je ono što ćemo uraditi i što ćemo predstaviti i što ćemo predstaviti, pre svega, i Vladi i Narodnoj skupštini. Apsolutno se slažemo sa profesorom Stevanovićem i hvala na ovim komentarima i da građani Srbije čuju da se apsolutno zalažemo za to da geološka i rudarska struka dobije one aktivnosti da može da vrši i da radi, pre svega, Geološki zavod koji treba i koji mu pripada, a koji su mu umanjivani, nažalost, godinama. Tako da, u tom smislu hvala na ovom citatu. Popravićemo stvari, uveravam i apsolutno se slažemo sa tim da je problem nastao 2006. godine, samo što, nažalost, neki to ne žele da priznaju. Ovde se čak pominjala i neka akontacija. Obično se akontacija daje na početku, pa, onda verovatno misle na onu koju su možda oni uzeli kada su ovu kompaniju i doveli ovde. Pre svega, da pričaju i da iznose istinite podatke, istinite informacije, a samo neka se sete svoje sopstvene Strategije iz 2012. godine gde se imenom i prezimenom jedna kompanija oslovljava u Nacionalnoj strategiji, pa kada pričamo o zakonu o lobiranju onda možda bi trebali da se pozabavimo i temom imenovanja jedne kompanije u Nacionalnoj strategiji. Hvala vam. 

SNEŽANA PAUNOVIĆ: Hvala. Reč ima kolega Stefan Krkobabić. Izvolite. 

STEFAN KRKOBABIĆ: Zahvaljujem se. Uvažena predsedavajuća gospođo Paunović, uvažena potpredsednice Kovač, uvažena ministarka, narodni poslanici, građani Republike Srbije, od 6. februara, kako smo se okupili u ovoj Narodnoj skupštini, upravo ova tema lebdi nad ovim domom i očekujemo, ako ne rešenje, onda odgovore na pitanja koja su pred nama. Uvaženi građani Srbije, trenutno nije tema ni da li smo za, ni da li smo protiv, kao što me je pitao uvaženi gospodin Jovanović, Ćuta. Ovde se radi jednoj mnogo bitnoj stvari, a to je da o svakoj temi koja je bitna za građane Republike Srbije vodimo odgovoran dijalog. Ovo nijednog trenutka, niti može da preraste u naučni skup, niti to treba da bude, da svako izađe sa plejadom svojih profesora, svojih naučnika i onda pokuša da zaspe iz rukava onu drugu stranu sa podacima i pomisli da je pobedio u diskusiji. To građane Republike Srbije uopšte ne interesuje. Ministarka Đedović, mislim da je dala dobre odgovore na pitanje koje je predlagač stavio i predložio. Ono što je za nas kao partiju koja u svom fokusu ima najstarije, a onda i poljoprivrednike i radnike Srbije, to je da zaštitimo njihova prava, da zaštitimo njihov način života i, naravno, da im obezbedimo zdravu životnu sredinu. Pominjući da su ovde 126 poslanika koji čine ovu našu osnovnu koaliciju SNS-PUPS, Socijaldemokratske partije lobisti Rio Tinta pokušava da proda kukavičje jaje. Niti smo mi lobisti bilo čiji, niti nameravamo da budemo. Kao što je rekla uvažena Marinika Tepić - za svakog čoveka ovde glasao je neko, tako i za nas, kao poslanike vladajuće koalicije i vrlo se dobro zna koji je taj broj. Ovde se radi o jednoj drugoj stvari. Cilj, kao i uvek, bez prestanka za poslednjih 100 godina, to je podela srpskog društva. Podela srpskog društva, da li smo se delili na Karađorđeviće i Obrenoviće, da li smo se delili na četnike ili partizane, danas se opet delimo kao po nekoj matrici oko pitanja litijuma. Podele oko ovog pitanja nema. Trenutno se ništa ne dešava i čuli ste nadležnu ministarku koja je vrlo jasno i decidno rekla da naredna 22 meseca se ništa neće raditi, i to je upravo stav na kome mi, kao poslanička grupa Partije ujedinjenih penzionera, poljoprivrednika i proletera Srbije, zasnivamo svoj stav. Taj stav kaže - hajde da čujemo prvo struku, da čujemo naše naučnike, da čujemo ljude koji su zaduženi za sve ovo, a ne da ih mi ovde prenosimo i prevodimo iz skupštinske klupe i titlujemo njihove nastupe. Imaju oni gde da kažu, šta i kako vide ovu situaciju. Naravno da ni jednog trenutka neće se ulaziti u projekat, i to je i Vlada Republike Srbije bila jasna i nadležna ministarka, dok ne budemo sigurni oko pitanja zaštite životne sredine i onog što je još bitnije - pitanja zdravlja ljudi. Uvaženi građani Srbije, ulazimo u jedno novo političko vreme. U tom novom političkom vremenu bićemo u situaciji svaku i najmanju stvar da dovedemo u pitanje. Ne smemo da se zavedemo raznim bajkama i pričama da može da se zaradi bez rada i da može da se živi bez posla. Upravo napredak Srbije od 2012. godine govori da samo zalaganjem možemo da ostvarimo, prvo, fiskalnu konsolidaciju, a onda i ovo danas što imamo, a to je da, pre svega za naše najstarije, da penzije prate plate, da radnici mogu da računaju na redovna i sigurna primanja i da Srbija ide u pravcu stalnog napretka. Građani Republike Srbije, moramo da znamo da je dijalog danas prva i najbitnija stvar, da vodimo dijalog i o pitanju litijuma, i o pitanju Kosova i Metohije i svih onih drugih segmenata koji su bitni za naše društvo, da izađemo iz stalne podele, da izađemo iz stalne priče levi i desni, već da znamo šta je interes naše Srbije. Uvaženi građani Srbije, vi dobro znate da ovo pitanje neće da se reši danas na Narodnoj skupštini, niti će se rešiti, niti će se rešavati. Znate da postoji predlog i o referendumu. Neki opozicioni prvaci su predložili izbore, pa imamo upravo ovo vreme od 22 meseca da donesemo odluku kako ćemo da odgovorimo na ovu situaciju, ali ni jednog trenutka niko iz vladajuće većine ne govori da je nešto rešeno i da je gotova stvar ili se mi ne razumemo. Hvala, gospodine Jovanoviću. Ako budem morao da budem portparol i drugih političkih partija, to će mnogo duže da traje. Zadržaću se samo na svojoj. Svaka poslanička grupa ima pravo na svoj stav i treba da ga iznese. Hvala na ovom zvoncetu, predsedavajuća. Vrlo je bitno da se čujemo. Naravno da imate glasove, pa svako pripada nekoj političkoj partiji, ima svoj politički stav, neko je za, neko je protiv, neko je za ovo što pričamo sve vreme. Hajde da čujemo struku. Hajde da čujemo one stručne ljude koji se bave zaštitom životne sredine. Hajde da čujemo i taj medicinski tim koji je sastavio ministar Lončar. Nekako je to otišlo na drugu stranu. To je pravi i hrabar potez Ministarstva zdravlja. Mi smo i tu došli u situaciju da brojimo krvna zrnca i da razmišljamo o tome kakvi su ti naši medicinski radnici u tom timu. Hajde da im damo šansu da na svojim forumima donesu odluku i kažu da li je nešto dobro zdravlje građana Srbije ili nije. Ono što je najbitnije jeste da vodimo dijalog, a ne da 126 poslanika većine može danas o nečemu da odluči ili ne odluči. Uvaženi građani Srbije, molim vas da vrlo pažljivo posmatrate i pratite ovu našu sednicu i da budemo sigurni u jednu stvar. Ni jednog trenutka, ni naša politička partija, ali ni vlast kojoj pripadamo, neće se poneti neodgovorno prema vama ljudima koji ste za nas glasali. Interes svih penzionera, poljoprivrednika, radnika Srbije, PUPS je naravno u srcu, i zato se borimo i bavimo da građanima Srbije bude bolje, ali ni jednog trenutka da uperimo prst u onu drugu stranu i kažemo – mi volimo Srbiju više od vas ili mislimo da vi imate monopolsko pravo na priču o zaštiti životne sredine. Niko nema monopol i nema pravo da više voli Srbiju od jedne ili druge strane. Ova Srbija je Srbija svih nas ovde i samo dalja podela upravo pomaže svim onima koji su nam i unutrašnji i spoljni neprijatelji da mogu samo u svemu tome da likuju. Za kraj, ništa nećemo rešiti jalovom raspravom i tako što se budemo dobacivali sa jedne strane i druge strane, već hajde, kao što smo i u prošlosti razgovarali, da se ponovo razgovara, a naravno da će na kraju stručnjaci, oni koji se pre svega bave zaštitom životne sredine i naravno oni koji su u medicinskom timu, doneti svoje zaključke i prezentovati Vladi Republike Srbije. Zahvaljujem. 

SNEŽANA PAUNOVIĆ: Hvala kolega Krkobabiću. Pravo na repliku. Aleksandar Jovanović. Izvolite. 

ALEKSANDAR JOVANOVIĆ: Gospodone Krkobabiću, samo ako možete da odgovorite da li je PUPS za iskopavanje litijuma ili ne? Što se tiče doktora Lončara koga pominjete, ja samo da vas pitam jel doktor Lončar, rudar ili lekar? Nije njegov posao da se bavi projektom Jadar, nego da leči onih 15 hiljada ljudi koji godišnje umiru od svega onoga što radi SNS u ovoj zemlji, a pričam o zaštiti životne sredine. Osnovno pitanje je čiji je to litijum u dolini Jadar? Jel to srpski litijum? Ajde da odgovorimo sami sebi pošteno da - jel to srpski litijum ili je to nečiji drugi litijum? Ako pitamo Đedović i vas Brnabić i Vučića, 5% od tog svog litijuma koliko god vredi, to je naše, 95% je vlasnik Rio Tinto. To je istina. Čiji je to bakar u Čukarupekiju, gospođo Đedović? Dali ste jedan kroz jedan Kinezima da budu vlasnici svega što je iskopao Čukarupekiju. Pričate ovde od 36%. Lažete po običaju. Čiji to vazduh dišu u Boru i Smederevu ljudi? Kineski ili srpski? Ovu zemlju ste prodali prvom koji je naišao, to je vaša politika. Srbija je Švedski sto, Aleksandar Vučić, konobar. Sve ste bre rasprodali, od Generalštaba, Sajmišta, Homolja, Beograda na vodi. Pitao sam danas Pantu, govorio je o svom prijatelju velikom ovom Bin zajebu, sa kojim se viđa svaki dan, nek pokaže ugovor o Beogradu na vodi, kolko to vredi konačno taj Beograd na vodi, ta bedna koplja Abu Dabija. Sve ste prodali, bre. PKB ste prodali, dušu ste prodali. Aleksandar Vučić je trgovac ljudskim dušama. Ubeđujete nas da je normalno.

SNEŽANA PAUNOVIĆ: Sad ste već preterali, kolega Jovanoviću. Imam pun sistem, izazvali ste replika koliko god hoćete. Ana Brnabić, pravo na repliku. Izvolite. 

ANA BRNABIĆ: Hvala vam. Da vam kažem, poštovana predsedavajuća, poštovani građani Republike Srbije, oni ljudi više nemaju pojma o čemu pričaju. Svaki kompas, ali svaki kompas ste izgubili. Ustanete i kažete – jel doktor Lončar rudar ili je ekspert za litijum ili je doktor? Ljudi koji su u Predlog zakona stavili ginekologa da priča kao struka. Ni jednog profesora Rudarsko geološkog fakulteta, ali ginekolog. I oni danas ustanu i kažu - šta je doktor Lončar. A što ste vi ginekologe, izvinite, u Predlogu zakona citirali kao struku ali niste ni jednog inženjera Rudarsko geološkog fakulteta? Nema više kompasa, sve vam je dozvoljeno, nemate argumente i kada nemate argumente samo lično vređanje, samo lični napadi uglavnom Aleksandra Vučića, tu na Dubravku Đedović i na to se sve svodi. Konačno, čiji je litijum? Litijum je srpski. Litijum je srpski. Predsednik Republike Srbije, Aleksandar Vučić, je javno rekao da smo mi uspeli da ispregovaramo da samo 12,1% prerađene sirovine može da se izvozi, što znači da 87,9% mora da ostane u Srbiji za bogaćenje Republike Srbije, naših građana, a pre svega zapadne Srbije, za lanac vrednosti u Srbiji. Želite litijum? Super, otvorite kompanije u Srbiji. To smo uradili mi. To nisu uradili vaši koalicioni partneri koji Rio Tinto pritom nijedan jedini put nisu pitali za životnu sredinu, ali su ih stavili u nacionalnu strategiju da obezbede da nikako od njih ne možemo da se izvučemo. Hvala. 

ANA BRNABIĆ: Pravo na repliku Stefan Krkobabić. 

STEFAN KRKOBABIĆ: Zahvaljujem predsedavajuća. Juče je to slikovito opisao gospodin Srđan Milivojević. Rekao je 1% pameti, 99% provizije. Kod gospodina Jovanovića je to sada sve jedan potpuno drugi vrednosni sistem. Kod njega je 90% pokvarenosti, a 10% istine. Ovde se radi o jednoj drugoj stvari. Gospodin Jovanović želi kao i uvek ovde da ima svoj šou, a taj šou će da bude takav da će on da uperi i kaže i on odredi da li je neko za nešto ili protiv nečega. Ovde u Republici Srbiji još uvek se pitaju građani Srbije. Ja se izvinjavam što se obraćam lično, ali obratili su mi se lično. Hvala predsedavajuća. Ostalo mi je još vremena. Samo strpljivo. Pokrenuli ste lavinu. Hajde da razgovaramo. To je upravo ono što smo hteli – dijalog. Ali, nemojte vi da isključivo one koji pričaju o jednoj temi u pravcu kako možda vi razmišljate označite kao sve sveto na ovoj zemlji, a one na suprotnoj strani označite kao protivnike, neznalice i da oni nisu nikakvi naučnici. Nisam to ni očekivao od vas. Hajde onda da se razumemo. To je upravo suština dijaloga. Tako je, hajde da se saslušamo. Moramo da dodamo – a ne rat. Jel tako? Tako je. 

SNEŽANA PAUNOVIĆ: Vreme, kolega Krkobabiću. Hvala vam. 

ALEKSANDAR JOVANOVIĆ:: Replika.

SNEŽANA PAUNOVIĆ: Ako mi obećate da ćete odgovoriti gospodinu Krkobabiću. Izvolite. 

ALEKSANDAR JOVANOVIĆ: Stefane, hvala. Hvala od srca, nego vi ste se pre jedno godinu dana ovde zalagali za legalizaciju marihuane? Jel se to ja dobro sećam? Sada se zalažete verovatno i za litijum, ali dobro, ok, videćemo to. Ljudi, da se izvrnete naopačke, Srbija neće Rio Tinto. To je strano telo u organizmu Srbije, ljudi, i to morate da znate. Ako se bude desilo kojim slučajem da vas neko na silu natera da pošaljete nekakve bagere gore, imaćete armiju ljudi gore u Gornjim Nedeljicama koji će stati da brane svoju svetu zemlju, to su Gornje Nedeljice. To zapamtite. Što se tiče toga gde se iskopava litijum, tj. gde se istražuje litijum, gospođi Đedović se sada obraćam, gospodine Stefane, a da i vi znate, postoji selo Lukovac kod Valjeva, tamo živi Cvetko Jovanović i 12 porodica. Firma Eurolitijum, tamo samo bio pet puta, evo neka dođe Đedović ako sme tamo, ili Handanović, kako god, neka dođe i neka vidi, neka od njih dve, i da vidi kako živi 12 porodica koje je firma Eurolitijum ostavila bez vode. Ostavili ste ljude bez pijaće vode, 12 porodica. Starci od 70 godina danas idu dva kilometara da bi imali vodu da piju. To ste vi, bre, ej. Od vas beže i ribe i ptice i ljudi. Kada čuju za Vučića i vas mrtva priroda ostaje iza vas. To su vaša dela. 

SNEŽANA PAUNOVIĆ: Pravo na repliku, ministarka. Izvolite. 

DUBRAVKA ĐEDOVIĆ HANDANOVIĆ: Dobro znate da se tamo ne istražuje ili obmanjujte namerno narod. Zapravo, toj kompaniji, to sam već jednom rekla danas, ali ću opet da ponovim, pošto ili ne slušate ili niste prisutni, 31.10.2021. su istekla istražna prava. Nemojte da lažete ljude da neko nešto radi i istražuje, koji prvo nema pravo za to. Nemojte da lažete. Pričali ste o Valjevu. Šta pričate? Nemojte da dobacujete, opet. Vaša koleginica je rekla da je ovo sveti dom. Kad vam odgovara da ga zovete svetim, onda ga nazivate, a kada dobacujete non stop onda nije više svet očigledno. Znači, nemojte da dobacujete vi koji ne znate šta drugo da pričate i koje argumente da iznosite nego pominjete mene moju prošlost i moj život toliko o vašim argumentima o izmenama zakona. Znači, pričajte ljudi argumentovano ako želite da vas građani Republike Srbije i malo cene. 

SNEŽANA PAUNOVIĆ: Hvala, ministarki nema više prava na repliku. Reč ima kolega Miroljub Albijanić. Izvolite. 

MILOLJUB ALBIJANIĆ: Uvažena predsedavajuća, poštovana ministarka, poštovani narodni poslanici. Kako je rekao Niče – „Vreme je strasti su dostigle visok nivo“. Vreme je i da se i ja obratim ovom uvaženom Domu. Počeću vrlo jednostavno pre nekoliko dana ovde mislim prošli ponedeljak kada je očekivano da će započeti sednica o litijumu, sreo sam Ljilju Bralović koja mi je rekla – Albijaniću ako glasaš protiv ovog zakona nećeš proći kroz. nekoliko vremena posle toga možda dva, tri sata javlja se Dragan Simović iz Gornje Dobrinje i kaže – Albijaniću kako ćeš da se izjasniš? Sutradan javlja se Mileta iz Bogdanice i kaže – Albijaniću samo me interesuje kako ćeš da glasaš? Dakle, kao da je najvažnije pitanje da se lomi oko Albijanića. Zašto galamite? Ja ću vam reći sledeće reči, zašto galamite ljudi, šta vam je? Pa, polako ću i da pričam preda mnom je dvadeset minuta morate da budete strpljivi. Vidite ovako, juče u toku dana kada su se nabrajali krivci. 

SNEŽANA PAUNOVIĆ: Kolega, Albijaniću samo jedan momenat, ja vas molim. Da li zaista mislite da iko išta čuje? Svi u glas govorite, ali dozvolite da li ima ili nema šta da čuje predmet naše odluke. Ja vas molim zaista ću početi da kažnjavam. Nastavite kolega, Albijaniću. 

MILOLJUB ALBIJANIĆ: Juče u toku dana kada su se nabrajali krivci od 2000. i neke godine do danas, pomenut je i DS, i DSS, i G17 plus, Bane Ružić se okrenuo i rekao – Albijaniću pa moraš repliku dati, jer ti si G17 plus čoveče. Ja ću vam ovako reći na te izazove i na te napade i na ta optuživanja itd. U „Prokletoj avliji“ Ive Andrića Karađoz se obraća čoveku koji kaže da je nevin i kaže mu – ovde ne nevinih, neka mi niko ne kaže da je nevin, svi su krivi. Ali, nisu svi krivi ovde. Zatvor bi bio između dva mora. Samo vi nastavite da aplaudirate. Samo vi nastavite vašu priču, jer ja sam ovde želeo da istaknem dve činjenice. Prva, neuobičajena činjenica jeste da je ova sednica zakazana na predlog opozicije. To inače nije uobičajeno, bar nije bilo uobičajeno kada sam bio u ranijim sazivima Narodne skupštine. Zato čestitam predsednici što se odvažila da zakaže jednu ovakvu sednicu. To je vrlo važna činjenica. Dobili ste mogućnost da argumentujete nešto što je važno. Druga važna činjenica jeste, čuo sam danas od predsednice parlamenta Ane Brnabić da neće biti iskopavanja u drugim oblastima, osim u navedenoj oblasti, jer ipak Dobrinja, Gornja Dobrinja je rodno mesto Miloša Obrenovića, Pranjani imaju svoj istorijski značaj itd. i smatram da je to što je rečeno veoma dobro. Sledeća stvar. Zašto to kažem, zato što sam rođen u Tometinom polju, dakle, rođen sam na zemlji. Bukvalno sam rođen na selu. Rođen sam na zemlji, znači vezan sam za zemlju, za ljude, za normalno funkcionisanje stvari, što ovde ne mogu reći. To kada si rođen na zemlji znači sledeće, vezani ste za svoj kraj i razgovarate i o nekoj temi pričate pre svega kao čovek jer to podneblje, planina Maljen, Valjevski kraj, Kolubara, svaki metar zemlje je obeležen krvlju naših predaka. Ako vi uopšte možete da razumete šta to za jedan narod znači. Narod je utemeljen na nekoj tradiciji, ima svoje arhetipsko poreklo, znači ima svoj pravi temelj na kojem počiva i živi. Prema tome jasna je sklonost ljudi da razmišljaju i da budu zabrinuti kakva će sudbina biti određenog kraja. zašto dobacujete toliko ne znam, čime sam vas povredio ili rekao nešto loše. Uživajte, dobacuje upravo – uživam dok Albijanić priča, to je sasvim dobro. Suština je sledeća, ova tema je izazvala veliku tenziju. Ta tenzija pitanje je da li će posle ove sednice da se završi i način diskusije u ovom parlamentu ne doprinosi nikakvoj relaksaciji te tenzije. To pokušavam da vam kažem. Znači ono za šta se svi zalažemo da se struka pita. Dakle, potrebno je da stručni ljudi daju odgovarajuća mišljenja, da vode okrugle stolove i da ih dobro čujemo. Imao sam priliku da posmatram dve televizijske emisije. Jedna je bila organizovana na RTS, jedna na Nova S. Šta se dogodilo i na tim stručnim raspravama. Ljudi iz struke su takođe bili podeljeni. Bila su podeljena mišljenja. Ne možemo da kažemo da su svi mislili kao jedan, što znači da ovo traži, a imaćemo vreme ispred nas, jedno dodatnu debatu, diskusiju stručnjaka. Nisam čuo da se oglasio Hemijski fakultet u Beogradu, Tehnološki fakultet u Beogradu. Imate fakulteta koji su veoma važni, jer ovde nije toliko upitno rudarenje, već sama prerada pa su ljudi zabrinuti pa traže objašnjenje i razjašnjenja i zaštitu životne sredine. Prema tome, biće ispred nas perioda dugog da se o tome razgovara, da se diskusije nastave, ali ova tema služi isključivo ljudima za političku upotrebu. To je više nego jasno. Dakle, program „Zdrave Srbije“ u ovom pogledu zasniva se upravo na tome za snažno očuvanje životne sredine, što je i ovde razgovarano o toj temi i zašta se, pretpostavljam svi normalni ljudi zalažu, jer ono što je nama važno to je, sloboda i ljubav prema otadžbini, socijalna briga, ali ono što je najvažnije da ostavimo mesto boljim za život naše dece, nego što smo ga zatekli. To je ključ. Dakle, da bi se to postiglo moramo pratiti neke standarde u zaštiti životne sredine. Naravno da je jasno da mi ne možemo sad, znate mi imamo rudarenje, nismo mi ljudi koji nemaju rudarenje u Srbiji, nismo mi tikva bez korena. Pa, pogledajte kako mi proizvodimo električnu energiju, pa šta vi mislite da bi trebalo da živimo u mraku, a da ne prerađujemo ugalj, na primer. Pa, ne može odjednom da se pređe. Zašto je, ne znam, najzagađenija životna sredina u Kini? Zato što je najveća teška industrija svih zemalja sveta se skrcala u Kinu. Kako vam nije jasno da razvoj traži i neke žrtve, ali da treba da se nađe jedna pravična, pravedna mera za jedan normalan život i razvoj ljudi. Prema tome, nemojte više da dobacujete, šta vam je ljudi, što ste vi sad toliko? A, pa dobro, javite se posle, ako sam vas ja uzbudio, to je čudno, jedna čudna izjava koja nema veze sa realnošću. Da „Zdrava Srbija“ održivim razvojem podrazumeva tri cilja. Dakle, održivost putem ekonomskog rasta, bez inflacije i povećanja spoljnje zaduženosti, održivost na socijalnom planu smanjenjem siromaštva, ali i održivost u pogledu korišćenja prirodnih resursa i zaštite životne sredine. Sve to što radimo u našoj državi mora se sprovoditi planski, organizovano, ne ovako u jednoj halabuci, u jednoj gužvi, u jednom usijanju među strastima, nego normalno da normalni i dobri stručnjaci sednu za sto i razmene svoje materijale i životna iskustva šta je najbolje za našu zemlju. Prema tome, doveli smo ovaj parlament skoro do usijanja bez neke preke potrebe, ali možda, što bi rekao čovek, iz toga može da izađe neka katarza, nekakvo pražnjenje koje će učiniti u budućem periodu rad ovog parlamenta normalnim. Zašto vam to kažem? Zato što smatram da ambijent može da se reši jedan od koraka jeste ovaj put kojim smo započeli, da opozicija dobije šansu da predloži tačku dnevnog reda, to ranije Bogami nije bilo. Takođe je rečeno da će se ta praksa u budućnosti i nastaviti. Šta je najbolje da uradimo u strastima i ovom magnovenju? Ne možemo doneti razumnu i racionalnu odluku, jer vi dobro znate kako su nastali problemi, kako se čovek, prvo je bio jedan običan čovek, pa se stvarao verujući čovek, pa je razum stupio na scenu zajedno sa Dekartom, a onda je došlo do subjektivnosti, individualnosti, do sukoba. To je izazvalo sukob, a taj sukob. Dobro ovo je jedinstvena situacija kada meni opozicija sve vreme aplaudira, to je sasvim lepo. Osećam se jako dobro kao da diskutujem na vašu stranu, ali ja imam svoje mišljenje i slušajte me sad. Dakle, kad se iz nacionalnosti pređe u subjektivnost, individualnost, rađa se sumnja. Sve te stvari dovode do sukoba i vi upravo pokazujete da sukob može rešiti neki problem. Sukob može izazvati i veći problem, nego što je ovaj. Samo da znate ako tako nastavimo u ovom parlamentu da se ponašamo. Uozbiljite se, stanite na noge, i nemojte više da nam koristite resantiman i vašu želju da se zauzme vlast na način buke i halabuke. Uzmite argumente u ruke, dajte stručnjacima da vam kažu šta je najbolje za Srbiju. Hvala. 

SNEŽANA PAUNOVIĆ: Kolega Albijaniću, moram da priznam da ste jedini dobili aplauz sa obe strane sale, čestitam. Da li još neko od ovlašćenih predstavnika želi reč? Miroslav Aleksić. Izvolite. 

MIROSLAV ALEKSIĆ: Poštovani građani Republike Srbije, kolege poslanici, obratiću se pre svega građanima Srbije, ali i vama gospodo poslanici, s obzirom na činjenicu da ste vi ti koji odlučujete o Predlogu zakona, a samim tim i budućnosti Republike Srbije. Slušam dva dana raspravu i pitam se kako smo došli dotle da danas u Srbiji je važniji interes stranaca i stranih kompanija, nego interes građana Srbije. Nije to smešno, predsednice parlamenta, to je ozbiljno. Dakle, pričamo o tome i pokušavate da nas ubedite da trebamo da žrtvujemo čitav jedan kraj Srbije, da treba da žrtvujemo narod i naše građane. Znate, nijednog momenta niko od vas ovde, u ova dva dana, uključujući i ministarku, i vas predsednice Skupštine nije rekao šta je to interes države Srbije i srpskog naroda zbog koga sve ovo radite. A sve i da imamo korist, pa kome normalnom pada napamet da živote i zdravlje građana ljudi rasprodaje, teritoriju, naša prirodna bogatstva. Ko normalan to radi? Koja normalna država to radi? Dva dana, jedini argument zašto ste protiv ovog zakona je neki pre su dali dozvole, 2001. 2006, 2002, 2003, neki ranije su doveli Rio Tinto i tako dalje. Pa, sve da je i sve tačno 2022. godine ste stavili tačku 20. januara na Svetog Jovana na projekat Rio Tinta, vi lično rekli, poništene su sve dozvole, završena priča. Dakle, poništili ste sve što je bilo pre 2022. godine. Danas u julu mesecu Vlada donosi odluku i nastavlja projekat. Dakle, jedini ko ih je doveo ste vi, pre toga ste poništili sve što su drugi radili. Smešno, ministara, jel? Pa, vama je smešno. Kažete, litijum je otkrio Rio Tinto. Nije gospodo, otkrila je profesorka Jelena Obradović, a njeni asistenti Nenad Grubin i njegova žena Milica su otišli u Kanadu da to prodaju još 90-ih Rio Tintu. A onda oni došli na gotovo, zarad svog profita i svog interesa. Kažete struka se nije izjasnila. Da li ste videli ovo? Ovo je Zbornik SANU koji je posle naučnog skupa koji je održan 2021. godine izdat, 300 strana ima. Znate ko još govori u ovom Zborniku? Vaša bivša koleginica ministarka Zorana Mihajlović, koja za vas kaže da ste džu-boks za bogaćenje. Ona je ovde isto na vašoj strani, Zorana Mihajlović, najveća srpska pamet je ovde, u SANU. Ne znam ko drugi treba da nam kaže šta treba da radimo. Znate šta su oni rekli? Na osnovu dostupne dokumentacije i do sada sprovedenih aktivnosti apsolutno nema uslova da se prihvati projekat. Takođe su rekli – zaključci na osnovu brojnih radova, sudarilizacija projekta „Jadar“ vodi masovnoj devastaciji prostora, promeni predela, degradaciji biodiverziteta i voda, te raseljavanju stanovništva, prestanku poljoprivrednih aktivnosti i permanentnom riziku za okolna sela i Loznicu. Dakle, dobro ste uradili 2022. godine i ja vam čestitam na tome. Svaka čast. Ali je loše što ste ih ponovo vratili. E, sada to kako ste ih vratili, je posebno sporno. Pozivate se na odluku Ustavnog suda koji nije naložio da se taj projekat oživi. Mogli ste vi predsednice Skupštine tada i da promenite tu odluku i da ona ostane na snazi, da ispoštujete Ustav. Ili ste iz neznanja to uradili ili ste svesno hteli da napravite prekršaj, prekršite Ustav da bi se dogodilo ovo što se dogodilo. Meni se čini da ste vi to uradili svesno i sa umišljajem i sa namerom, što je još gore, jer je Rio Tinto upravo u tom periodu potrošio 155 miliona evra za raznorazne svoje projekte, da li lobističke, analitičke, kakve god, 155 miliona evra je neko potrošio od momenta kada je stavljena tačka na projekat. Znači, lagali ste. Sve u dogovoru sa tim Rio Tintom ste lagali i doveli ste dotle da 16. jula ove godine ponovo oživite projekat. I zašto bi vam iko verovao sada? Poštovani građani Srbi i narodni poslanici, zašto bi iko verovao nekome ko je pre dve godine rekao da je stavljena tačka, a sada se upire iz petnih žila da nas ubedi kako je zapravo ovo sve dobro. Ali, pripreme traju dosta dugo. Znate, nisam čuo ministarku Đedović da je pročitala i jedan, jedini dokument od 2012. do 2024. godine, ovde koji ste vi potpisali i sve vaše vlade. Čitate dokumente do 2012. godine. Je li? A, šta je bilo 2012. godine? Ko je potpisivao koje ugovore sa Rio Tintom, memorandum i ostale stvari? Pa, vi. Znate, ko je prodao Institut „Jaroslav Černi“ Milenijum Timu? Neko pre vas ili vi? Zašto? Zato što su oni najvažnija institucija u ovom projektu. Treba da daju mišljenja, saglasnosti, itd. „Jaroslav Černi“ u vlasništvu Milenijum Tima, vaše omiljene kompanije. Da ne govorim o gasovodima, autoputu, prugama, devastacijama, poljoprivrednog zemljišta i svega što se radi studiozno i podlo u prethodnoj deceniji vaše vladavine. I za koga vi to sve radite? Sve to radite, nažalost, za Rio Tinto. Ko je Rio Tinto? Rio Tinto je kompanija koja je u svojoj matičnoj Australiji izgubila prava da rudari uranijum. Rio Tinto je kompanija, koja je evo sada 4. aprila ove godine dobila tužbu za zagađenje voda i jezera u Madagaskaru, zbog rudnika koji imaju u Madagaskaru. Rio Tinto je kompanija, kako kaže vaš vrli predsednik u Papua Novoj Gvineji, koju ja nisam pominjao, iza sebe ostavila građanski rat i 20 hiljada mrtvih ljudi. Ali ja sam govorio o slučaju Gvineja. Znate, slučaj Gvineja je potpuno drugačiji od slučaja Papua u Novoj Gvineji, prenesite to predsedniku Vučiću, vidim da i dalje greši. Slučaj rudnika Simandu u republici Gvineja je završen, ovo imate na sajtu, Svetske banke i njihove institucije za rešavanje međunarodnih investicionih sporova i sve je lepo objašnjeno ko je šta radio, poštovani građani Srbije, možete imati i prevod ovog dokumenta na sajtu Narodnog pokreta Srbije, koga god zanima, jer je istražen ceo slučaj i završena istraga. Vidite, tamo u tom slučaju, u Gvineji, zašto je važan, Rio Tinto je taj koji je želeo da uzurpira nečija tuđa prava za rudarenje rude gvožđa. Znate kako, tako što je izlobirao i platio da se nameste izbori i da posle tih izbora na vlast dođe Alfa Konde, 2010. godine, koji je 2014. godine dekretom oduzeo pravo prethodnoj kompaniji, a dao Rio Tintu. Zato je Alfa Konde dobio 10 i po miliona evra, a vlada Gvineje od Džordža, preko Džordža Soroša od Rio Tinta 700 miliona evra, a akteri Toni Bler, Bernard Kušner i izvesni Ol Zip, dakle to je ekipa ljudi koja je to radila u Gvineji. Znate, ovo je ekipa ljudi koja se pojavljuje u Srbiji, Aleks Soroš, sin svaki put kada dođe, vide se ili sa vama gospođo Brnabić ili sa Aleksandrom Vučićem. Toni Bler, savetnik Vlade, isti čovek, evo ga tu je i on. Kušner, prijatelj Aljbina Kurtija i Albanaca i čovek koji dokazano mrzi Srbe i sve srpske interese. Taj slučaj je završen i zaključen, epilog njega je da je Rio Tinto prihvatio krivicu i platio 15 miliona dolara zbog kršenja pravila, da je sin predsednika uhpašen od strane FBI, da je Ol Zip, platio 412 miliona dolara, jer je priznao da je nameštao izbore u Gvineji. Znate ko je još čovek koji povezuje Srbiju i Gvineju, ovaj čovek. Ovaj čovek se zove Čak Blevit, on je direktor Rio Tinta bio upravo u Republici Gvineji od 2011. godine do 2017. godine, kada se ovo dešavalo i on je sada u Srbiji direktor Rio Tinta na projektu Jadar. Znači, doveli su njega iz Gvineje da po istom principu uradi u Srbiji uradi ono što je radio u Gvineji. Dalje, kaže, litijum, šansa. Ja verujem da i vi znate da je danas litijum iz slanih voda koji se ekploatiše mnogo povoljniji i jeftiniji, da znate da cena litijuma i te kako pada. Evo je cena litijum karbonata, ministarko pogledajte, ako vam niko od saradnika nije dao, pogledajte kako se kreće cena litijuma. Niko od vas, ne samo sada, niko od vas, u prethodnim godinama nije rekao šta je korist za državu Srbiju i njene građane, recite šta i zašto ćete žrtvovati tu teritoriju, zašto ćete raseliti te ljude, šta dobijamo time mi, Rio Tinto je u svojoj studiji rekao da ćemo dobiti 180 miliona evra godišnje, tek posle desete godine kada isplate investiciju. Naša grupa naših ekonomista je razložila na osnovu njihovih podataka iz njihove studije, u skladu sa našim poreskim propisima i došli do podatka da Srbija može godišnje prihodovati 17,4 miliona. Ljudi, 17,4 miliona evra godišnje za sve to o čemu pričamo, rizik je raseljavanje, uništavanje i ostalo . Ko može da razmišlja o tome, i znate li koliko je to, to je 696 miliona evra za 40 godina trajanja rudnika, i zašto niste pozvali Kokeza da vam da onih 640 miliona za koje ga optužujete i rešen problem i on izvadi iz džepa 640 miliona i ne treba Rio Tinto, ne raseljavamo ljude i sve normalno ljudi. Od poljoprivrede zarađujemo u tom kraju, 70 miliona evra godišnje i kada bismo milion hektara obradivog poljoprivrednog zemljišta koje nam je Bog dao i koje stoji van funkcije, stavili u funkciju, imali bismo milijardu do milijardu i po evra, godišnje, i shvatite to. Nama ovo ne donosi ništa, pa od malina zaradimo tri puta više nego što ćemo da zaradimo od litijuma. Ko će da zaradi? Zaradiće Rio Tinto. Dalje, pogledajte šta se dešava danas, ko gradi fabrike baterija? Danas slušamo kako se u Makedoniji otvara Nemačka investicija za proizvodnju za baterije za automobile, ne u Srbiji, u Makedoniji, ne rudare litijum. Slušamo u Mađarskoj da se otvara najveća fabrika za baterije u Evropi, jer rudare litijum? Ne. Dakle, Srbija treba da bude rudnik, a fabrike će da prave neki drugi. Pošto je predsdenik Srbije boravio u Nemačkoj, ja ću vam sada citirati jednog poslanika Bundestaga koji kaže – Vađenje litijuma u Srbiji, stvar racionalnog interesa da se osigraju resursi za dalji industrijski razvoj EU, pre svega automobilske industrije, koja ima velikog konkurenta u Kini. Dakle, dajte nam litijum da razvijamo našu industriju, a vi rudarstvo. Kolonija, ljude u rudnike. To će da vam bude progres i perspektiva. Ono što se tiče rudarenja litijuma, ovako izgledaju rezerve litijuma po svetu. Srbija 1,2 metričke tone, u Evropi, Nemačka 2,7, Češka 2,3 i ostale neću ni da čitam. Svi imaju mnogo više od nas. Koliko od njih je krenulo danas da to radi? Kaže danas ministarka - Finska, Nemačke, Francuska. Ne postoje, gospođo Đedović, rudnici koji sada funkcionišu, a što je još gore, nigde u Evropi ne postoji prerada litijuma, nego se prerađuje u Kini. Sada vas pitam javno - da li se igde, osim u Kini, prerađuje litijum i da li ove zemlje prerađuju litijum i da li je to litijum iz rude ili slane vode, itd? Ono što je najvažnije, nijedna od tih zemalja nije uvela na vrata Rio Tinto i nije im to poklonila. Zemlje koje se bave rudarenjem, čak i afričke zemlje, ne daju više da budu kolonije, nego hoće da rade to sami, a vi dovodite Rio Tinto da nam uzme 11 milijardi evra, kao što ste doveli Kineze u Bor i poklonili im 140 milijardi dolara zlata i bakra. Najveće nalazište u Evropi i jedno od najvećih u svetu Čukaru Peki. To ste uradili i ćutite kao zaliveni zato što znate da rasprodajete sve što Srbija ima. Sram treba da vas bude zbog svega toga! Danas se hvalite i kažete – da, Srbija će biti deo te alijanse za baterije. Sa kim? Sa Zambijom? Znači, jedino su Srbija i Zambija pristale da budu rudarski zamorčići. Da li je to naše društvo? Da li tu treba da budemo mi? Da li tu treba da spadnemo? Nudite nam rudarstvo kao šansu za razvoj sa Zambijom. Ne, gospodo, ja ne vidim i Narodni pokret Srbije ne vide Srbiju kao rudarsku zemlju. Vidimo Srbiju kao razvijenu zemlju, zdravu zemlju, zemlju koja proizvodi hranu, koja uvodi nove tehnologije, nova znanja, a ne rudarstvo i ne raseljavanje ljudi, uništavanje najvećeg bazena vode, uništavanje poljoprivrednog zemljišta i svega ostalog što nosi rudarstvo sa sobom. To kako izgleda rudarstvo, najbolje je da odete u Bor i da pogledate kako danas tamo ljudi žive i kako te institucije danas sprovode mere i zakone u Boru. Nemojte klimati glavom. Tamo odlaze Srbi, a dolaze Kinezi. To je jedina istina. Za nekoliko godina će biti više Kineza nego Srba. Oni su ti koji rade, koji primaju veće plate nego što primaju naši radnici u Boru. Ovako izgledaju slike posle Rio Tinta. Ovo je Madagaskar. Ovo je čuvena Papua Nova Gvineja za predsednika vašeg Aleksandra Vučića. Ovo je isto Madagaskar. Ovo je Australija. Dakle, šta god pogledamo po pitanju Rio Tinta ostaje samo pustoš, ostaju ratovi, ostaje zatrovana zemlja i to je jedina njihova referenca. Jednu bušotinu niste uspeli u Nedeljicama da zaštitite od trovanja zemlje, jednu bušotinu, a pričate kako će rudnik da bude čist i zelen. Divlje deponije niste u stanju da rešite u Srbiji. Pale vam se. Ne znate gde smeće ljudi da voze, a pričate o ekologiji. Nije tačno ni da je Rio Tinto kupio sve parcele. Evo njihova mapa i tu je i zemlja Zlatka Kokanovića, koju neće moći da kupi, osim ako vi ne pokušate revolucijom da mu to otmete. Završavam, dragi prijatelji, sa time. Da vam kažem ako ne znate, u Evropi je 43,9% manje registrovanih automobila u avgustu ove godine u odnosu na avgust prošle godine na struju, 43,9%. Mnoge kompanije koje proizvode baterije propadaju ili stopiraju svoje investicije. Što se tiče vas, ja vas pitam zašto želite da Srbija bude rudarska kolonija? Zašto drugima poklanjate naša prirodna bogatstva dok se čak Burkina Faso bori za svoje rude i svoja bogatstva? Srbija se, dragi prijatelji, nalazi danas na prekretnici. Mi danas odlučujemo o budućnosti, drage moje kolege poslanici. Ovo jeste, poštovana Ana Brnabić, borba naše generacije, jer odlučujemo kakva će Srbija biti, s obzirom da je Jadar samo kapija. Ako kroz tu kapiju prođe Rio Tinto, doći će i u Čačak, i u Požegu, i u Rekovac, i u Trstenik, sve do Vranja razne rudarske kompanije, a mi se upisujemo u istoriju. Drage kolege poslanici, dobro pazite kako ćete glasati. Ovaj zakon će sve nas staviti na jednu ili drugu stranu istorije, istorije Srbije i patriotizma ili stranaca, stranog kapitala i stranih interesa koje vi podržavate. Pozivam vas da glasate za Srbiju, za građane Srbije, a ne za interese stranaca i stranih kompanija. Hvala. 

SNEŽANA PAUNOVIĆ: Pravo na repliku, predsednik poslaničke grupe Milenko Jovanov. 

MILENKO JOVANOV: Da, ovo je gorljivo bilo. Zanimljivo, ali repriza za nas koji smo gledali onu njegovu konferenciju za štampu. Sve je ovo bilo. Za one koji nisu gledali, ovo je bila premijera, a za nas koje smo gledali, to je bila repriza. Realno, jedno veliko ništa upakovano u još jedno veće ništa, ali dobro. Ono što ja želim da kažem građanima Srbije to je da se sete kako smo pre godinu dana u ovoj istoj sali slušali isto ovako gorljive govore. Tada su branili narod od nasilja, od rijalitija, od svega i svačega, jer su tada pomislili da su mobilisali dovoljno ljudi na toj temi da mogu da sruše vlast. Danas niko o tim ljudima ne priča. Svoju sagu o borbi za te građane završili su tako što su se međusobno posvađali ko će koliko da govori u ovoj sali, sećate se svi toga, ko je za šta ovlašćen, ko će da bude predsednik Anketnog odbora itd, a onda su tačku na celu priču stavili tako što su rekli da roditelji nemaju tapiju na bol. E tako je izgledala njihova borba prošle godine. Danas su na ovoj temi pomislili da mogu da ruše vlast i osvajaju vlast. Danas su na ovoj temi rešili da sruše Aleksandra Vučića. Jednako im je stalo do građana Srbije na ovoj temi koliko im je bilo stalo i na onoj temi koja se ticala masakra u „Ribnikaru“, u Duboni itd. Apsolutno ih je baš briga. Samo traže način ne bi li iskoristili neko društveno gibanje i na tome došli na vlast. Zašto? Pa, zato što svoju politiku nemaju, zato što se svoje politike ne sete, zato što nisu u stanju da je osmisle, zato što nisu u stanju da naprave stranke, zato što čekaju šta će Aleksandar Vučić da kaže da bi oni bili protiv. Da je Aleksandar Vučić rekao – neće biti rudnika, oni bi radili sledeću stvar, a to ćemo sutra pokazivati. Napali bi Aleksandra Vučića da osporava napredak zemlje, da nas vezuje za Ruse i Kineze, da neće da pomogne Evropi da se razvija itd. To bi bila njihova agenda. Dakle, ovde nikakve politike nema i nikakve brige za građane, nego samo želje da se na bilo kojoj temi dočepaju vlasti. Hvala. 

SNEŽANA PAUNOVIĆ: Hvala. Pravo na repliku, predsednica Skupštine Ana Brnabić. Izvolite. 

ANA BRNABIĆ: Hvala vam. Ja verujem da vi mislite da je ovo za vas borba vaše generacije i ta borba dovoljno govori o vama. Kada ste podnosili zahtev za dnevni red, od dve tačke jednu ste zaboravili. Pedeset posto dnevnog reda ste zaboravili u borbi vaše generacije. Toliko ste borbeni, toliko ste površni, toliko ste aljkavi i toliko vam, u stvari, nije ni stalo do ovoga. To je jedna stvar. U borbi vaše generacije, kao što vi kažete, da sam na vašem mestu, ja to možda ne bih govorila, prestala bi, od trenutka kada su građani Republike Srbije mogli da vide da dva dana niste mogli da imate kvorum, da dva dana nisu svi vaši poslanici mogli da se skupe u 10.00 časova ujutru, a bogami ni u 11.00 da počnemo ovu raspravu. Tako se vi odnosite prema borbi vaše generacije. Kako li se tek odnosite prema borbama koje nisu borbe vaše generacije, to građani treba da vide i dobro je da znaju. Nemam mnogo vremena za repliku, mene su naučili ovako. Kada čujete mnogo neistina, postoji jedan način da kažete - pa, dobro, da li dalje da slušam šta čovek priča, jel je kredibilan ili ne. Čuli smo najmanje dve užasne neistine. Prva, da Nemačka nema ni jednu rafineriju litijuma. Prvu rafineriju litijuma su otvorili 18. septembra. Druga neistina koju ste izgovorili je ponovo za zaključak SANU i nije vas sramota da deseti put govorite neistine oko Srpske akademije nauka i umetnosti. Još jednom ću citirati akademika Vladicu Cvetkovića, koji je rekao - Sve što sam do sada izjavio svodi se na moje tvrdnje da javne rasprave o Projektu "Jadar" nije bilo i da se dogodilo prekomerno zastrašivanje građana. Simpozijum u SANU nije bio javna rasprava. Takvih skupova je do sada u akademiji bilo na stotine. Većina se bavila temama važnim za društvo, ali nijedan od njih nije bio zloupotrebljavan za zasenjivanje nestručne javnosti poput ovoga o Projektu "Jadar". Ako neko izvan akademske zajednice kaže da je u SANU završena javna rasprava o Projektu "Jadar", on pokazuje da ili je naivan ili je bezobrazan. Ako to izjavi doktor nauka, onda je po sredi samo ovo drugo, a vi ste onda, pretpostavljam, naivni, jer doktor nauka niste. Hvala. 

SNEŽANA PAUNOVIĆ: Reč ima ministarka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Ne mogu da se apsolutno više obazirem na toliko neistina koje čujemo, namerno, sigurno, da bi se nastavila kampanja pre svega dezinformacija građana Srbije, pogrešnih informacija, ali ono što je veoma neverovatno je da nekima ovde toliko smeta rudarstvo da to zapravo izaziva određenu sumnju. Razumem da neznanje prouzrokuje određene probleme u nerazumevanju, ali ne mogu da shvatim da je toliki problem sa anticipacijom, i to pre svega od nekoga koji ima dobro poznat slučaj afere sa Nacionalnom službom za zapošljavanje u Trsteniku od 55 miliona kada je vodio tu opštinu. Znači, ostavljate utisak da se niste najbolje dogovorili sa "Rio Tintom" kada ste bili na vlasti, pa bi sada preko leđa ovoga naroda da naplaćujete verovatno neke greške iz prošlosti. Ali, hajde da pričamo o tome, ali očigledno u svetom domu i dalje ne možete da se suzdržite da dobacujete, u Srbiji oni koji se zalažu za rudarenje danas izgledaju kao izdajnici, kao oni koji bi stavili Srbiju u vazalni kolonijalni položaj, Srbija da postane rudarska kolonija a glagol "kopati", koji bi sad trebao da obuhvati rudarstvo u celosti, je najomraženija reč simbola podaništva i slabosti. Opet kažem - kako vas nije sramota 150 hiljada ljudi koji žive od rudarstva u ovoj zemlji? Sa kolonijalnim diskursom pokrenut je i novi talas osporavanja ovog projekta preko osporavanja samog litijuma, to smo čuli u prethodnom izlaganju, odnosno litijumskih baterija, iako je zaista kontradiktorno. S jedne strane kažete da je nekom stranom faktoru toliko važno i stalo do iskopavanja litijuma u Srbiji, a sa druge strane kažete da je to neisplativo, da cena pada, da postoje bolja i jeftinija rešenja, pa hajde onda objasnite građanima Srbije šta vi pričate, da li ima smisla da se rudari ili nema? Da li će neki strani faktor od toga da profitira ili neće? Ako cena pada, ako ekonomičnost nije isplativa, zašto je onda toliko neko rešio da baš dođe ovde i da nas raseli, uništi, potruje, zagadi, kad je to neisplativo? To je neisplativo, jel tako? Pada cena, nikom više nije potreban ni litijum, ni baterije, ni mobilni telefoni, ni računari, zašto bi onda uopšte bilo potrebno i toliko je nekom stalo? Ali, opet ponavljam, narod obmanjujete rečenicama - želite da raselite celu jednu zemlju. Znači, tema koja je jako važna i ponavljam, jako opasna, jer se prenose pogrešne informacije u vezi raseljavanja ljudi. Tačan je podatak da raseljavanja neće biti, da oni koji su trebali da se rasele, da su se već dobrovoljno raselili, da nije bilo eksproprijacije, da je od 52 stalno naseljena domaćinstva 51 dobrovoljno prodalo svoju zemlju "Rio Tintu". Znači, već su preseljena. Nemojte da pričate da će država nešto raseljavati, za tim očigledno nema potrebe, zato što su očigledno ljudi to dobrovoljno učinili, pomogli da se razvije projekat. Možda ima onih koji su dobili na poklon neku zemlju, pa sad žele nešto da ucenjuju i da nešto od toga trguju ili da profitiraju? Pitali ste šta smo radili od 2012. godine? Pa, evo, reći ću vam tačno šta smo radili od 2012. godine, odnosno šta ste vi radili nakon 2012. godine. Opština Trstenik je izdala odobrenje za istraživanje krečnjaka na prostoru jednim delom opštine Trstenik, 21. 2. 2014. godine, koje je ukinuto rešenjem 2015. godine. Da li ste se tada toliko brinuli za zaštitu životne sredine? Da li ste se bavili pitanjima zaštite životne sredine kada je na delu opštine Trstenik 2012. godine izdata dozvola za istraživanja olova i cinka? Da li ste se tada bavili pitanjima zaštite životne sredine ili niste, ili vam to tada nije bilo bitno? Ili vam je sada bitno isto onoliko koliko vam je bilo bitno da izdajete dozvole od 2004. godine naovamo, da bi sada došli u ovu poziciju da zapravo moramo da razmišljamo kako da ne oštetimo državu u budućnosti, kako da tražimo primenu najvećih standarda? Da li tako mislite da se u budućnosti isto bavite, pa da nasilnim dolaskom na vlast opet tražite izmenu zakona? Zašto to onda ne tražite? Pričate i dalje i pominjete SANU. Kako vas opet nije sramota? Pričate o izjavama pre 2021. godine i 2022. godine. Projekat je od 2021. godine bitno izmenjen i vi i dalje ponavljate činjenice i ponavljate činjenice koje su od pre tri, četiri i više godina. Fokusirajte se na one informacije i elemente koje imamo danas i koje su nam poznate, a ne na one kojim su se i sami određeni koje vi citirate u predlogu zakona, tačnije Dragana Đorđević, ogradila. Što se tiče litijuma i što se tiče Srbije, Srbija zauzima 12. mesto po rezervama litijuma u svetu, dok se u Evropi nalazi na trećem mestu, zvanično nakon Nemačke i Finske, ali po overenim rezervama se čak nalazi i na prvom mestu. Što se tiče procesa, a pričali ste o procesu prerade, da, već se vrši u Evropi i kažite to jednom glasno građanima. Ali ne znam, opet upotrebljavate tu Evropu onako kad se vama svidi i kako vam se svidi. Kad vam se svidi, onda vam Evropa treba. Kad vam se ne sviđa, onda ne biste ništa da pričate i da uopšte vodite dijalog sa Evropom. To je veoma licemerno. Što se tiče ekonomske analize, pa nije ni čudo da ne možete da popamtite, jer jako su nam poznate vaše sposobnosti što se tiče obrazovanja. Pokazaću još jednom, kada je u pitanju ekonomska analiza, uticaj lanaca vrednosti litijuma na BDP Srbije. 

SNEŽANA PAUNOVIĆ: Gospođo Đedović, samo jedan momenat, da probam da zamolim kolege. Vaš ovlašćeni predstavnik je zaista briljirao 20 minuta. Dozvolite ministarki da odgovori, a i njemu koji će umeti u vaše ime. Ja razumem vaše nevaspitanje, ali sve teže mi je da ga podnesem u ovim okolnostima. Dozvolite ženi da završi svoje izlaganje. To će ostaviti prostor da se onda javite za reč. Izvolite, ministarka. 

DUBRAVKA ĐEDOVIĆ HANDANOVIĆ: Znači, evo pokazaću još jednom, što se tiče. Nisam nikoga prekidala dok je pričao i nisam dobacivala. Što se tiče ekonomske analize, više puta je pokazano da je uticaj na BDP skoro 1%, ako pričamo ekstrakciji i o rafinaciji do litijum karbonata. Ako pričamo o proizvodnji katoda za baterije, onda je uticaj skoro 2%, odnosno u apsolutnom iznosu 1,4 milijarde. Ako pričamo o proizvodnji baterija, onda je on 3,7% BDP-a, odnosno 2,8 milijardi. Ako pričamo o proizvodnji električnih automobila, onda dolazimo do apsolutne cifre od 11,4 milijarde evra u odnosu na 2023. godinu, odnosno BDP, ili preko 15% BDP-a. Znači, samo još jednom da pokažem da namerno pričate, odnosno iznosite neistine, ali i još jednom da ponovim za sve građane Srbije - neće se ništa dešavati apsolutno dok relevantne studije, a postoje tri neophodne po našem zakonu i za koje je procenjeno da će trebati još 22 meseca da se završe, ne pokažu da je to bezbedno, a to, kažem još jednom, se procenjuje da neće biti još 22 meseca. Znači, dok se ne završi studija i za rudarski deo i za procesni deo i dok nadležne institucije ne daju svetlo da su predložena rešenja u skladu sa zahtevima i standardima, zahtevima i standardima Srbije, ali i zahtevima i standardima EU. Pominjete i dalje zemlje Afrike, Azije. Uz svo dužno poštovanje za te zemlje, Srbija se nalazi na evropskom putu, pregovara za članstvo u EU i mora da poštuje standarde i koji se primenjuju u ovim zemljama, a to smo i dogovorili kroz Memorandum o razumevanju sa EU koji je potpisan i koji je zato i potpisan. Znači, u ovom momentu mi ni nemamo dovoljno informacija, niti znamo da li će se studije završiti kako je predviđeno, kakav će biti njihov zaključak, one će biti stavljene na uvid građana, moći će apsolutno svi da daju svoj doprinos da se one poprave, da se poboljšaju gde treba i ukoliko treba, a nemamo potrebe da zabranjujemo iskopavanje strateške mineralne sirovine koja je tražena u celom svetu i za koju postoji jedno od najboljih istraženih ležišta, globalno, baš u Jadru. Još jednom ću da naglasim da svaka odgovorna država nastoji da obezbedi zaštitu ležišta kritičnih mineralnih sirovina, podstiče dugoročno održiva rešenja za prevazilaženje i socijalnih i ekoloških i geopolitičkih izazova upravo u vezi sa nestašicom mineralnih sirovina i ulaže maksimalne napore da se održi stabilnim lanac njihovog snabdevanja, a rude bora i litijuma to svakako jesu. Znamo i potvrdili smo ko je zaslužan da uopšte danas pričamo o ovom projektu, jer da nije bilo prvih istražnih rešenja ne bi moglo ni da bude projekta. Kritične mineralne sirovine su neophodne i za energetsku tranziciju i za borbu protiv klimatskih promena i za očuvanje planete i za razvoj savremenih tehnologija i za mobilne telefone i za računare i za veštačku inteligenciju i za solarne panele, a potražnja će rasti i predviđa se da će do 2050. godine porasti i preko 10 puta, zavisi kojih kritičnih mineralnih sirovina. Zemlje koje njima raspolažu zaista razmatraju kako da iskoriste svoje pozicije u globalnim lancima snabdevanja i da steknu međunarodnu konkurentsku prednost i da se bolje pozicioniraju u odnosima u svetu. Ono što joj jednom želim da naglasim je da je Predlog zakona u suprotnosti sa ustavno-pravnim načelima naše države. Zapravo, ustavno-pravna načela naše države podrazumevaju da je ekonomsko uređenje Srbije zasnovano na tržišnoj privredi, na otvorenom i slobodnom tržištu, na slobodi preduzetništva, na samostalnosti privrednih subjekata, na ravnopravnosti privatne i drugih oblika svojine. Zabrana bi značajno značila da tržište Republike Srbije nije otvoreno, nije slobodno, da ne postoji sloboda preduzetništva i tržišne privrede, ali koliko je predlog takođe licemeran i zaista se tiče samo prikupljanja političkih poena govori i to da zabranom se ne traži zabrana eksploatacije uljnih škriljaca ili pak uranijuma. Znači, zemlje u Evropi su još od 2011. godine zabranjivale eksploataciju uljnih škriljaca, a naša opozicija koja se toliko bori za zaštitu životne sredine ne traži eksploataciju, čak šta više pre nekoliko godina je tražila strateške partnere upravo za eksploataciju uljnih škriljaca. Takođe ću dodati da predmet, odnosno predlog zabrane iskopavanja litijuma i bora, odnosno izmena Zakona o rudarstvu i geologiji nije u skladu sa pozitivnim propisima Republike Srbije upravo u odnosu na to i na kompanije koje su već izvršile određena ulaganja, preduzele odgovarajuće aktivnosti ili pribavile odgovarajuće dozvole, a ponavljam da ih pribavljaju od 2004. godine na ovamo, ali takođe i imovinu koja je dobrovoljno prodata za potrebe iskopavanja litijuma, pa bi navedenom zabranom bilo narušeno i osnovno ustavno pravo na imovinu, odnosno član 58. Ustava. Takođe želim da naglasim da bi usvajanjem ovog zakona bilo i prekršeno osnovno načelo Zakona o rudarstvu i geološkim istraživanjima koje garantuje sigurnost, predvidivost, kontinuitet istražnih i rudarskih prava, pa bi svaka zabrana bila protivna i ovom načelu. Meni je drago da dobar deo vas nije imao drugih argumenata danas, već da opet ponavlja neistine, da nije mogao da se priseti šta su oni radili i kakve su dozvole izdavali i koliko su mislili o životnoj sredini, da je dobar deo vas pričao opet o mojoj ili imovini ili o onome šta ja nosim ili ne nosim, ali moram da vas podsetim da imam više radnog iskustva i radnih dana nego pola vas ovde u opoziciji, da imam diplome tri fakulteta i da sam bila šef Evropske investicione banke. Mogu da vam pozajmim nešto od mojih stvari, pošto mislim da nosimo isti broj. Ako vam je toliko stalo, evo učiniću vam tu uslugu, zaista, a kada budete imali onoliko radnog staža koliko ja, i u privatnom i u javnom sektoru, onda možemo da razgovaramo. Pričamo o činjenicama, o utemeljenim argumentima kada je Predlog izmena zakona u pitanju. Hvala.

SNEŽANA PAUNOVIĆ: Poštovani građani i građanke Srbije, uvažene kolege, ovaj performans je bio kraj za danas, vidimo se sutra u 10.00 časova.