SNEŽANA PAUNOVIĆ: Poštovane dame i gospodo narodni poslanici, nastavljamo rad Prve sednice Drugog redovnog zasedanja Narodne skupštine Republike Srbije u 2024. godini. Na osnovu službene evidencije o prisutnosti narodnih poslanika, konstatujem da sednici prisustvuje 91 narodni poslanik. Radi utvrđivanja broja narodnih poslanika prisutnih u sali, molim narodne poslanike da ubacite svoje identifikacione kartice u poslaničke jedinice elektronskog sistema za glasanje. Hajde da zamolim kolege predstavnike vladajuće većine da obezbedimo kvorum da bi mogli da radimo. Zahvaljujem se. Konstatujem da je, primenom elektronskog sistema za glasanje, utvrđeno da je u sali prisutno 132 narodna poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Hvala vam još jednom. Nastavljamo sa radom. Kolega Aleksiću, vi imate pravo na repliku. To smo obećali juče na kraju sednice. Izvolite. 

MIROSLAV ALEKSIĆ: Hvala predsedavajuća. Ni na jedno moje pitanje juče niti je odgovorila ministarka, niti predsednica Skupštine. Naravno, nastavili su manipulacijama. Nema odgovora na to - šta je interes Republike Srbije i zašto ulazimo u ovaj projekat? Nema odgovora na to - zašto da za 690 miliona za 40 godina raskopavamo i uništavamo Srbiju? Nema odgovora na to - zašto ste doveli Rio Tinto ponovo pre 2022. godine, i nastavili taj projekat i ako ste stavili na njega tačku? Nema odgovora na to - zašto se danas prave fabrike baterija u Makedoniji, Mađarskoj, a u Srbiji treba da se rudari? Nema odgovora na to - kako to vidite razvoj kroz rudarstvo i rudarenja? Nema odgovora na to - kako brinete o našim prirodnim bogatstvima i zašto ih poklanjate strancima, zlato i bakar Kinezima, a litijum hoćete da date Rio Tintu? Nema odgovora na to na veze sa Sorošem, sa Blerom i svima onima koji su na projektu u Republici Gvineji takođe se bavili koruptivnim stvarima, kako bi Rio Tintu omogućili da radi to sve što radi. Nema odgovor na to, ni naravno - zašto ne slušate struku, zašto ne slušate SANU i većinu stručnjaka koji su danas apsolutno protiv tog projekta, već nastavljate po starom? Od svega toga vi ste, gospođo ministarka, ponudili nama iz opozicije vašu garderobu. Ne treba nama, gospođo ministarka, ni vaš jučerašnji sako od 3.500 evra, ni vaše minđuše od 7.000 evra, ni vaša torba koju nosite od 10.000 evra. To poklonite onima koji nemaju da plate nažalost ni račune za struju koliko ste ih osiromašili, barem da probate dušu da spasite. 

SNEŽANA PAUNOVIĆ: Ovlašćeni predstavnik predlagača, gospođa Danijela Nestorović. Izvolite. 

DANIJELA NESTOROVIĆ: Poštovani građani Srbije, na šta ovo liči? Nervozni su kada se govori istina. 

SNEŽANA PAUNOVIĆ: Gospođo Nestorović, imate reč. 

DANIJELA NESTOROVIĆ: Da, da, ja evo pokušavam zaista. Ako možete? Poštovani građani Srbije, na ovom mestu bih samo da napomenem da me apsolutno neće sprečiti niko da govorim istinu i da govorim u ime svih onih građana koji su glasali za nas da sedimo u ovim poslaničkim klupama na mestu opozicionih poslanika. Naime, ako možete samo malo da se smirite, ja znam da istina jako boli, ali ja ne mogu da se derem. 

SNEŽANA PAUNOVIĆ: Ja vas razumem, ali kao što vidite kolege nemaju potrebu da vas čuju. 

DANIJELA NESTOROVIĆ: Što ste nervozni, šta vam je? 

SNEŽANA PAUNOVIĆ: Kolega Veselinoviću, hajde malo, molim vas. 

SNEŽANA PAUNOVIĆ: Možda da vi probate da zamolite svoje kolege da vam omoguće da govorite. 

DANIJELA NESTOROVIĆ: Evo, zamoliću i moje kolege, ako mogu samo malo. Ponoviću, pošto se čini mi se nije čulo, obratila sam se kao i svaki put do sada građanima Srbije i naravno na ovom mestu ću reći da me niko neće sprečiti da govorim istinu i da iznosim sve ono što građani misle, a ne mogu nigde da izgovore, niti njihov glas može da se čuje. Naime, jutros pre nego što ću da krenem u ovo Skupštinu zatekla sam probušene gume na svom automobilu i želela bih u tom smislu da se zahvalim svima onima koji misle na moje dobro, ali isto tako i da kažem da me neće sprečiti da dođem da govorim istinu. Niti će me sprečiti oni koji prisluškuju moj telefon, a to sam sve dokazala. Naime, kao što znate, zastupala sam aktiviste u Majdanpeku i od tog trenutka niti od Zagorke Dolovac, niti od Višeg javnog tužioca nisam dobila odgovor - zašto je moj telefon bio prisluškivan, zašto su praćene bazne stanice mog kretanja? U tom momentu sam ja i narodni poslanik i advokat. U tom smislu je to bilo potpuno nezakonito praćenje mog kretanja i praćenje moje telefonske komunikacije. Naravno, imaj šta i da čuju. Razgovaram sa građanima i u tom smislu ću nastaviti i dalje svoje izlaganje, držaću se tačke dnevnog reda. Naime, htela sam prvo da napomenem da u svom prvobitnom govoru pre neki dan sam zaboravila jednu jako bitnu i važnu stvar, a to je zapravo stav Akademije inženjerskih nauka Srbije o realizaciji Prostornog plana posebne namene za eksploataciju i preradu minerala jadarita Jadar. Ovaj stav je usvojen na predsedništvu 4. novembra 2021. godine. Akademija inženjerskih nauka Srbije izrazila je veliku zabrinutost zbog trajnih negativnih posledica koje će prouzrokovati realizacija projekta „Jadar“ na životnu sredinu u zapadnoj Srbiji. Strateškoj odluci Vlade o podršci realizaciji projekta nisu prethodile odgovarajuće nezavisne stručne analize na nacionalnom nivou. Istovremeno, država je predvidela da u podršku projekta uloži značajna sredstva u sektoru infrastrukture i saobraćaja. Realizacija projekta „Jadar“ će na pomenutoj lokaciji u svemu u skladu sa potrebama i projektima investitora izazvati šire društvene posledice i sprečiti potencijalni razvoj zelene poljoprivrede i proizvodnje zdrave hrane u regionu. Projekat „Jadar“ nije projekat proizvodnje tzv. zelenog litijuma. Perspektiva plasmana litijum karbonata nije zagarantovana, već je pred velikim izazovima zbog novih alternativnih tehnoloških rešenja. Stoga projekat prvenstveno predstavlja rudarsko-hemijski kompleks proizvodnje borata koja ima stabilnu perspektivu zasnovanu na dispregovanoj tražnji, velikom broju proizvoda i iskustvu Rio Tinta. Realizacija projekta „Jadar“ potencijalno nosi rizik od prirodnih izvora radioaktivnih zračenja, o čemu nema informacija. Ova osetljiva i visoko rizična problematika potpuno je zanemarena u procesu analize i odobravanja Prostornog plana posebne namene projekta „Jadar“. Imajući u vidu opredeljenja i dosadašnje aktivnosti podrške državnih organa realizaciji projekta „Jadar“ upitno je da li će se dalji proces donošenja odluka odvijati na naučno zasnovanom i transparentan način uz učešće javnosti u skladu sa obavezama koje proističu iz Arhunska konvencija koja je ratifikovana i za Srbiju obavezujuća. Država se obavezuje da pomaže realizaciju projekta „Jadar“ infrastrukturnim ulaganjima, a da nije poznato da li je izradila studiju opravdanosti koja bi sa jedne strane definisala državne projekte, infrastrukturne podrške, njihovo ulaganje u troškove, uključujući i vrednost prenamene zemljišta, a sa druge strane različite oblike državne dobiti u budućnosti uz definisanje potencijalnih gubitaka. Odlučivanje bez podrobnih odgovarajućih tehno-ekonomskih studija nosi rizik mogućih drastičnih štetnih posledica po državu Srbiju. Vlada Republike Srbije je u decembru 2016. godine projektu „Jadar“ dala status strateškog prioriteta, a u julu 2017. potpisuje Memorandum o razumevanju sa kompanijom Rio Tinto o projektu „Jadar“. U oktobru iste godine formirana je Radna grupa za implementaciju projekta „Jadar“ sa sastavom visoko pozicioniranih funkcionera i službenika u Vladi i javnim preduzećima sa zadatkom razmatranja najsloženijih pitanja u oblasti implementacije projekta „Jadar“. Konstatuje se da je Vlada Srbije donela stratešku odluku o podršci realizaciji projekta „Jadar“ i da je od 2017. on u fazi implementacije. Naučnoj i stručnoj javnosti nije poznato na osnovu kojih podloga, odnosno kog razvojnog dokumenta Vlade je formulisana ovakva odluka niti da li takav dokument ili analiza uopšte postoji? Usvajanje Prostornog plana područje posebne namene za eksploataciju i preradu minerala jadarita u dolini reke Jadar od strane Vlade 13. marta. 2020. godine rešilo je ključne razvojne probleme i prepreke u realizaciji ovog projekta. Kompanija „Rio Tinto“ ima kapacitet, iskustvu, finansijske i tehničke resurse, državne organe kao partnere, podršku diplomatskih predstavnik Australije i Velike Britanije i kompetentne firme saradnike, da se u nastojećem periodu ishoduju sve preostale pojedinačne odluke i rešenja i izgradi planirani rudarsko-hemijski kompleks. Nova odluka o izradi dopune plana posebne namene i odgovarajuće strateške procena uticaja na životnu sredinu od 4. juna. 2021. godine predstavlja udovoljavanje novim potrebama kompanije Rio Tinto od njenog strateškog partnera države Srbije. Prostorni plan Loznice koji je usvojen 29. jula. 2021. godine konstatuje da postoji područje posebne namene projekta „Jadar“, odnosno njegovu zonu na teritoriji Loznice priznaje za područje posebne namene. Kompanija Rio Tinto preko svog preduzeća u Srbiji otkupljuje nepokretnosti u dolini Jadra očekuje se da će nepokretnosti koje nisu otkupljene biti eksproprisane u javnom interesu posebnim zakonom ili odlukom Vlade u skladu sa važećim Zakonom o eksproprijaciji. Plan posebne namere u martu 2020. godine zahteva poseban režim organizacije, uređenja, korišćenja i zaštite prostora u zoni saobraćajno infrastrukturnog Koridora površine od 480,02 hektara i u sebi uključuje rekonstrukciju postojeće regionalne pruge Ruma, državna granica, Novi Zvornik i izgradnju nove železničke pruge Valjevo-Loznica. Izgradnju niza novih deonica državnih puteva, rekonstrukciju i rehabilitaciju na opštinskih putevima, izgradnju Koridora bočnog gasovoda, visokog pritiska, izgradnju novih elektroenergetskih i lokacija za nove objekte, transformacije i trase budućih mreža, izgradnju novog cevovoda tehničke vode u funkciji posebne namene itd. Vlada Srbije 8. aprila. 2021. godine je donela zaključak kojim se prihvata Izveštaj o potrebi gasifikacije dela Kolubarskog okruga i izgradnja razvodnog gasovoda Beograd-Valjevo-Loznica kojim se nalaže Srbijagasu da se isti hitno izgradi uz zaduživanje pokriveno državnim garancijama. Nakon oglašavanja odgovarajuće nabavke bez tendera krajem maja 2021. godine i rokom za završetak gasovoda od godinu dana ona je obustavljena 4. juna. 2021. godine, jer izvođač radova nije mogao sprovesti u predviđenim rokovima. Najveći budući potrošač gasa na magistralnoj trasi će potencijalno biti rudarsko-hemijski kompleks „Rio Tinta“ u dolini Jadra. Konstatuje se da je država Srbija radi realizacije projekta „Jadar“ predvidela da uloži značajna sredstva u sektoru infrastrukture i saobraćaja o kojima nema detaljnijih javnih podataka. Izveštaj o stanju životne sredine osnova za izradu Prostornog plana je po nalogu nadležnog ministarstva istražila zadatu problematiku na osnovu projektnih podloga „Rio Tinta“ i inicijative „Rio Tinta“ za izradu Prostornog plana posebne namene za ležište površine od oko 12 kilometara kvadratnih i neogeni basen oko 150 kilometara kvadratnih iz decembra 2016. godine. Stoga po nalogu i prethodnim rešenjima Vlade, odnosno nadležnog ministarstva tretira prihvatljivim predaju pod znacima navoda pomenutog regiona projektu „Jadar“, a bavi se identifikacijom, opisom i procenom mogućih značajnih uticaja na životnu sredinu, okruženja, regiona projekta „Jadar“ zbog realizacije Rio Tintovog i Vladinog plana i programa i to isključivo varijante koje je predložio Rio Tinto. Potencijalni uticaj na životnu sredinu projekta „Jadar“ su ogromni realizacija projekta „Jadar“ vodi ka degradaciji predela doline Jadar i ugrožavanja primarnih prirodnih resursa, zemljišta, šume, voda i originalnog biodiverziteta. Posebno zabrinjava proces kojim se dovodi u pitanje suverenitet Srbije, jer „Rio Tinto“ sprovodi akcioni plan relokacije stanovništva da se neometano obavlja otkup zemljišta i nekretnina od lokalnog stanovništva uz prećutnu saglasnost grada Loznice i državnih institucija. Početne aktivnosti na formiranju rudnika dovele bi do trajne degradacije zemljišta na površini od 533 hektara predviđa se uklanjanje šuma i šikara na 204 hektara, poljoprivrednih površina na 317 hektara, stambenih i ekonomskih objekata, dvorišta i okućnica na 8,3 hektara i voćnjaka na 4,2 hektara. Predviđeno je formiranje deponija u dolini Jadra na 146 hektara kao i na slivu potoka Štavica na 166 hektara za šta je potrebno uklanjanje šuma na 149 hektara sa 26.000 metara kubnih drvne mase. Ovakva masivna prenamena prostora i gubitak staništa ugroziće nekoliko stotina biljnih i životinjskih vrsta od kojih 145 vrsta ima status strogo zaštićenih i zaštićenih vrsta. Biodiverzitet će biti desetkovan, a čitav prostor biće suočen sa gubitkom većeg dela ekosistemskih funkcija. Predviđeno je sleganje gotovo 850 hektara površina uz eksploatacije materijala i vode iz podpovršinskih kopova. Godišnja prerada 1,6 miliona tona ruda jadarita, proizvodnja 286.000 tona borne kiseline, oko 60.000 tona litijum karbonata i 259.000 natrijum sulfata, godišnje vodi ka formiranju deponija koje pojedinačno prikrivaju oko 20 hektara. Visine su 40 do 60 metara, dužine 800 do 900 metara, širine 200 do 250 metara, zapremine više miliona tona, sa hiljadama tona arsena, nikla, kadmijuma i olova. U podzemlju doline Jadra nalaze se značajne rezerve podzemnim voda u Srbiji, a predviđenim rudarskim aktivostima dovodi se u visok rizik od zagađenja. Izrazito dinamičan hidrološki režim reke Jadar utiče na čestu pojavu destruktivnih bujičnih poplava, tako da je nemoguće garantovati zaštitu od probijanja nasipa, razaranja deponija, zagađenja doline Jadra i transporta polutanata do toka Save, zatim nizvodno do Šapca i Beograda, čime bi se uspostavio stalan rizik po sigurnost vodosnabdevanja većeg dela Srbije. Takođe, eventualnim probojem brane na Štavici došlo bi do izlivanja više miliona tona hiper toksičnog otpada i katastrofalnog zagađenja vode i zemljišta. Planirane deponije u priobalju potoka Korenite i reke Jadar zapremene više miliona metara kubnih, sa ogromnim količinama jedinjenja arsena, nikla, kadmijuma i olova predstavljaju realnu opasnost za kvalitet podzemnih i površinskih voda. Na osnovu javno dostupnih činjenica i dosadašnje poslovne prakse kompanije Rio Tinto ne uliva poverenje po pitanju rekultivacije deponija i minimiziranja uticaja na životnu sredinu, što je uočljivo iz primera dobre prakse te kompanije širom sveta. Ocenjuje se da je unapred opisana, osmišljena i sprovedena procedura izrade rezultat izveštaja koji ne ispunjava kriterijume nepristrasnosti i nezavisnosti u primeni obavezujućeg načela održivog razvoja. Procedura izrade plana posebne namene ukazuje da izbor mikro lokacije za potrebu realizacije vršio je Rio Tinto, a da su nadležno ministarstvo i izrađivač plana predloge prihvatali bez analiziranja alternativnih mogućih rešenja, kao i sa stanovišta da li je takva lokacija uopšte prihvatljiva, imajući u vidu bujične hidrološke režime Jadra i pritoka, kao i druge uticaje na okruženje. Investitor je bio u lagodnoj situaciji koja se ne sreće u zemljama sa uređenim prostornim planiranjem, da institucije i država bez analize održivosti takvih rešenja prihvataju sve zahteve Rio Tinta, unose ih u svoja planska dokumenta, čak i preuzimaju krupne investicione obaveze oko infrastrukturnih sistema koji treba da prate razvoj tog projekta. Tako je prostorno planskom promenom namene za potrebe izgradnje rudarsko-hemijskog kompleksa dobijeno rešenje koje je najpovoljnije za investitore, ali koje vodi ka devastiranju doline Jadra i krije brojne opasnosti za okruženje. O tome rečito govore i sledeće činjenice koje su prikazane na internet stranici Rio Tinta. Iskop i suva separacija rude od oko 1,6 miliona tona od kojih je 200.000 tona godišnje jalovina, dopremanje i potrošnja 320.000 tona godišnje sumporne kiseline, formiranje najveće industrijske deponije otpada na Balkanu, sa 1,4 miliona tona godišnje u poljoprivrednom području visokog boniteta. Sve te sadržaje i njihove lokacije posebno deponuju i logistiku transporta i smeštanje veoma opasnih sadržaja. Plan posebne namene na osnovu njih prihvataju nekritički, bez razmatranja alternativa tačno po zahtevima investitora koji na to posmatra isključivo po svojim kriterijumima ekonomičnosti. Za investitore je takvo ponašanje sasvim razumljivo, ali nije dopustivo uslužnost prihvatanja svega toga, bez objektivnog kritičkog razmatranja posledica na socijalno i ekološko okruženje i na dugoročne posledice opstanka i razvija, ne samo tog već i šireg područja Srbije. Prostorni plan posebne namene Projekta „Jadar“ predaje najmanje hiljadu hektara u ruke kompanije „Rio Tinto“, trajno iseljavajući poljoprivredno stanovništvo i ukidajući potencijalni budući razvoj zelene poljoprivrede i zdrave hrane u regionu. Ujedno, projekat potpuno uništava izvanredne prirodne potencijale za razvoj ekološkog i seoskog turizma na nivou porodičnog preduzetništva, koji je počeo da se intenzivnije razvija na tom području, a koji je socijalno i ekonomski najbolji način za ekonomsku i socijalnu obnovu demografski ugroženih sela u tom delu sliva „Jadra“. Poljoprivreda i prehrambena industrija značajno učestvuju u BDP-u i izvozu Srbije. Razvoj rudarstva i bazne hemijske industrije u regionima sa potencijalom za razvoj organske hrane je kontraproduktivan. Od usvajanja Nacionalne strategije održivog razvoja 2006. godine, koja je u ciljevima održivog razvoja poljoprivrede definisala potrebu povećanja površina pod organskim i drugim ekološki prihvatljivim sistemima poljoprivredne proizvodnje do danas, nažalost, nije mnogo urađeno. Razvoj rudarstva u regionima sa potencijalom za razvoj organske hrane se uvek mora posebno podrobno ocenjivati sa gledišta prihvatljivosti, jer regionalno kontaminirana organska proizvodnja, odnosno onemogućavanje i otežavanje obezbeđenja odgovarajućih međunarodnih sertifikata zdrave hrane. Nažalost, uopšte se nije bavilo problematikom, rizikom prirodnih izvora radioaktivnih zračenja. U dolini Jadra izvedena su intenzivna istraživanja litijum-boratske mineralizacije, ali prema raspoloživim informacijama, ne može se utvrditi da li su se obavljale i radiometrijske analize jezgra istražnih bušotina u dolini Jadra. Ovo pitanje je izuzetno značajno, s obzirom da se na tom području nalaze pojave urana, koji su 50-ih i 60-ih godina prošlog veka intenzivno istraživane. Pomenuta istraživanja iz prošlosti nedvosmisleno su utvrdila radioaktivne pojave na području Cer-Iverak, odnosno postojanje uranosnog rejona, u kome se najčešće javlja izotop uruna 238, sa vremenom poluraspada preko 4,5 milijarde godina. Ukoliko urana ima u jadaritu, u procesu tretmana koncentrovanom sumpornom kiselinom će se osloboditi i ugroziti zdravlje ljudi, faunu i floru, tlo i što je posebno značajno – vodene sisteme i na taj način će se preneti na znatno šire okruženje. Zaključuje se da se prirodnom radioaktivnosti nisu bavile nadležne institucije, što je sa stručnog stanovišta izuzetno rizično i predstavlja veliki propust državnih organa koji treba da se staraju i o toj komponenti projekta. Projekat „Jadar“ će kao proizvod davati litijum-karbonat. Za pogon automobila neophodno je 0,16 kilograma litijuma po kilovatu. Prema studiji „Rio Tinta“, do ležišta kod Loznice može dati oko 60 kilotona litijuma godišnje, odnosno uzimajući podatak da se za automobilsku industriju obično koristi 50% proizvedenog, to bi odgovaralo proizvodnji baterijskih sklopova za pogon. Takođe, gorivni galonski spregovi i protočni redoks akumulatori su komercijalizovani i razmatraju se kao alternative litijum-jonskim akumulatorima u bliskoj budućnosti. Važno je ukazati da perspektiva plasmana litijum-karbonata, po sadašnjim visokim cenama, u budućnosti nije zagarantovana. Suočena sa ubrzanim tehnološkim prodorima na tom planu, sa materijalima do kojih se dolazi jeftinijim i dostupnijim postupcima, sa znatno manjim rizicima po životnu sredinu, tržište litijum-karbonata će se suočavati sa sve većim izazovima u pogledu cene i plasmana. To postaje izuzetno važna činjenica, koju treba da imaju u vidu državni organi koji donose odluke o ovom projektu, kao i o realizaciji infrastrukture za koju se država obavezuje da će izgraditi. Ponovo se naglašava veoma važna činjenica da Projekat „Jadar“ nije projekat proizvodnje tzv. zelenog litijuma, jer važan energetski izvor baznog hemijskog kompleksa proizvodnje litijuma i borata je fosilnog porekla, prirodni gas. „Rio Tinto“ tvrdi i da će koristiti isključivo sertifikovanu zelenu električnu energiju, što će rezultirati da će drugi potrošači u Srbiji dobijati relativno manje. Stoga bi u daljim razmatranjima i odlukama Projekat „Jadar“ u Srbiji trebalo prvenstveno posmatrati kao rudarsko-hemijski kompleks godišnje proizvodnje 300 kilotona borne kiseline, koji ima stabilnu, dugoročnu perspektivu plasmana, zasnovanu na dispregovanoj tražnji, velikom broju proizvoda koje koriste i iskustvu „Rio Tintove“ kompanije, koja snabdeva 30% svetskog tržišta. Projekat „Jadar“ multinacionalne kompanije „Rio Tinto“ je posledica procesa seoba zagađivačkih tehnologija iz razvijenih zemalja u zemlje u razvoju. Ovo prvenstveno zbog interesa da se problematika zagađenja životne sredine rešava van strukture razvijenih zemalja u kojima se po pravilu pitanja u vezi sa životnom sredinom široko, javno, nezavisno i stručno razmatraju. Multinacionalne kompanije razvijenih zemalja svoje nove bazne i intermedijarne kapacitete i pridruženo im zagađenje smeštaju u zemlje u razvoju, a sledeće faze industrijske prerade distribuiraju u skladu sa troškovima nove tehnologije ili u zone finalne potrošnje. Zato nije realno očekivati da će proizvodnja litijum-karbonata i borne kiseline rezultirati izgradnjom u Srbiji novih industrijskih kapaciteta za sledeće faze industrijske prerade i finalizacije. Srbija nema primerene procedure nepristrasnog odobravanja velikog projekta tržišnih investitora, sa potencijalno značajnim uticajem na životnu sredinu van strukture političkog odlučivanja. Vlada Srbije je donela stratešku odluku o realizaciji Projekta „Jadar“, koji je od 2017. godine u fazi implementacije, uz podršku Radne grupe za implementaciju Projekta „Jadar“, koja je zadužena za razmatranje najsloženijih pitanja u oblasti implementacije Projekta „Jadar“ i davanja predloga, mišljenja i stručnih obrazloženja u pogledu saradnje, analize i implementacije tog projekta i koordinacije rada nadležnih organa i institucija, u cilju pune i blagovremene implementacije operativnih pitanja. Prateći proceduru odobravanja izgradnje objekta, pred Projektom „Jadar“ su još dve značajne stepenice – saglasnost na Studiju procene uticaja na životnu sredinu Projekta „Jadar“ i odobravanje idejnog projekta od strane revizione komisije. Saglasnost na Studiju procene uticaja na životnu sredinu daje se u strukturi aktivnosti Ministarstva za zaštitu životne sredine, a prihvatanje idejnih projekata u reviziji u strukturi aktivnosti ministarstva nadležnog za poslove građevinarstva i infrastrukture. Imajući u vidu opredeljenje i aktivnosti podrške državnih organa realizaciji Projekta „Jadar“, veoma je upitno da li se može očekivati da napred definisane saglasnosti odobrenja budu donete nezavisno i nepristrasno. Stratešku podršku Projektu „Jadar“, koji uključuje značajna ulaganja države Srbije u zoni saobraćajno-infrastrukturnog koridora površine od 480,02 hektara Srbija nije donela na osnovu Studije opravdanosti, koja bi sa jedne strane definisala državne projekte, ulaganja, troškove i vrednosti prenamene zemljišta, a sa druge strane različite oblike državne dobiti u budućnosti, uz definisanje potencijalnih gubitaka. Domaće naučne i stručne institucije imaju iskustva na uspešnoj izgradnji takvih studija, ali to u ovom slučaju nije iskorišćeno. Nije uzeta u obzir izuzetno važna činjenica, da bi taj projekat uništio velike potencijale za razvoj ekološkog i seoskog turizma na nivou porodičnog preduzetništva, koji jača primarnu poljoprivrednu proizvodnju i predstavlja prirodan i pouzdan način za ekonomsku i socijalnu obnovu sela. Ukazuje se i da je zbog veličine i značaja projekta eksploatacije jadarita i niza infrastrukturnih projekata koje država namerava da hitno izvede, državnu studiju o opravdanosti bilo neophodno izraditi zasebno i nezavisno, pažljivim i kritičkim preispitivanjem Studije opravdanosti investitora Projekta „Jadar“ – „Rio Tinta“. Nijedna ozbiljna država se pri donošenju tako razvojno, socijalno i ekološki važnih projekata ne sme oslanjati na studije koje su obavljene u organizaciji i finansiranjem potencijalnog investitora. Razlozi su jasni. Takve studije ne mogu biti objektivne, jer im je kriterijumsko polazište sasvim drugačije – interes investitora. U konkretnom slučaju eksploatacije ruda jadarita i Projekta „Jadar“ trebalo bi uporediti i smanjenje vrednosti bruto ekosistemskog proizvoda i očekivani porast vrednosti bruto domaćeg proizvoda. U slučajevima kada je ovaj indeks veći od jedan, ima puno osnova da se projekat iskorišćavanja resursa odbaci, jer je gubitak vrednosti ekosistemskih usluga veći od mogućeg porasta bruto domaćeg proizvoda, koji predstavlja meru ekonomskog rasta. U tom kontekstu bi trebalo naučno analizirati sve kapitalne i infrastrukturne projekte, uključujući i iskorišćavanje ruda jadarita u Srbiji. Nažalost, nije nam poznato da je u dosadašnjem radu na tom projektu bilo takvih pokušaja u tom pravcu. Otuda smatramo da je sve do sada urađeno, a i planirano da se uradi, urađeno bez oslanjanja na naučne procedure koje su poznate i neophodne pri planiranju krupnih strateških projekata bez analize, ekonomskih i socijalnih posledica sa mogućim drastičnom štetnim posledicama po državu Srbiju. Mora se primetiti i da pri donošenju nekih za državu obavezujućih i važnih odluka oko tog projekta nisu poštovane procedure koje proističu iz ratifikovane Arhurske konvencije o dostupnosti informacijama, učešće javnosti u donošenju odluka i prava na pravnu zaštitu po pitanju životne sredine. Zbog toga se javnost u razmatranju tako važnog, potencijalno vrlo opasnog projekta moglo uključiti na osnovu informacija koje su procurile i do kojih se mukotrpno dolazilo, a ne od države transparentno i apriori javnosti predočen način, kako predviđa ta konvencija. Da vam ne bi čitala, mislim da je ovo sasvim dovoljno. Vidim kolega zahvaljujete se. Hvala i vama što ste saslušali. Jako je bitno da kada čujete ovakav tekst i ovakav zaključak, razmislite vrlo dobro kako ćete glasati. Ja ću zamoliti, naravno na kraju ove sednice, da se glasanje izvrši javnim prozivanjem, kako bi sve moje kolege ostale zapamćene u istoriji srpskog zakonodavstva i parlamentarizma kao ljudi koji su glasali za uništenje Srbije, za uništenje srpskog seljaka, za uništenje poljoprivrednog zemljišta, za uništenje, vode, vazduha i zemlje. Takođe, bih ministarki Đedović samo napomenula da je juče izrekla niz neistina na ime toga koliko su ta sela pusta. Pitanje za ministarku Đedović je, da li će upotrebiti eksproprijaciju za zemlju koja im fali, odnosno koja fali vašoj kompaniji „Rio Tinto“, a meštani neće da je prodaju? Zona uticaja rudnika prostire se na 17 sela u Loznici i pet u Krupnju, gde je zona deponije. U zoni rudnika su Gornje Nedeljice, Brezjak, Slatina, Korenita, Stupica, Šurice, Cikote, Krivajica, Simino Brdo, Filipovići, Draginac, Jarebice, Veliko selo Brnjac, Bradić Grnčara. U Krupnju, Gornje Brezovice, Krasava, Dvorska i Cerova. U tim selima po poslednjem popisu stanovništva ima 19.500 stanovnika, da li ćete ih sve relocirati? Hvala. 

ANA BRNABIĆ: Hvala vam. Čula sam da ste rekli da vam je neko izbušio gume na automobilu. Da li ste prijavili MUP? 

DANIJELA NESTOROVIĆ: Da.

ANA BRNABIĆ: U redu, da bi mogli da reagujemo onda. Slavica Radovanović. Izvolite. 

SLAVICA RADOVANOVIĆ: Ukazala bih na povredu Poslovnika član 107. da govornik na sednici Narodne skupštine je dužan da poštuje dostojanstvo Narodne skupštine. Nažalost, mi smo malopre bili svedoci da je ministarka sa svog mesta zaista upućivala veoma uvredljive, preteće i potpuno ne primerene reči Miroslavu Aleksiću, pritom izgovarajući, sram ga bilo i to na reči koje je ona juče izgovorila i ona je nudila, Miroslav Aleksić je to samo ponovio. Zaista znam da istina boli, gospođo Đedović, i znam da je jako teško objasniti građanima Srbije koji su na ivici egzistencije šta se dešava, ali mislim da ministarka i svi mi ne treba na taj način da se ponašamo, da vređamo i da pretimo jedni drugima, jer ipak treba da držimo dostojanstvo ove Skupštine, posebno ministarka vi ste dama, vama je vaš predsednik ukazao poverenje da budete tu. Prema tome, zaista vas molim da budete dostojanstveni svoje funkcije i da ne pretite sa tog mesta. 

ANA BRNABIĆ: Da li želite da se izjasnimo? Dobro, ministarka je dama, koju vi već, evo sada treći dan napadate, napadate lično. Nemate ni jedan argument, pa onda u nedostatku argumenata, hajde da vidimo kako je obučena, neistine o tome koliko šta košta. Ne znam kakvi ste vi to eksperti za modu kada vi pogledate jedan sako i znate koliko košta, ja u tri života ne bih znala koliko košta, niti bi mi palo napamet, ali vi izgleda svi znate koliko sve košta. Pri tom sam mislila da ćete kao dama, da se javite i da zamolite vaše kolege muškarce da prekinu da je napadaju na ličnoj osnovi. Nažalost, napadale su je i žene, ne argumentima, nego na ličnoj osnovi, kako izgleda, šta je obukla, što se nikada ne bi desilo da je ovde sedeo muškarac ministar. Ali dobro, šta da radimo, nemamo tu žensku solidarnost i to je toliko. Ko je još po Poslovniku? Izvolite. 

DALIBOR JEKIĆ: Poštovana predsedavajuća, član 100. Molim vas da ne tumačite izlaganja narodnih poslanika, vi to već radite nekoliko dana. Molim vas da ne branite ono što je neodbranjivo. Znači, ako je ministarka psovala narodnog poslanika, to treba da osudite. Ministarka mora da trpi kritiku. Ministarka je ovde zato što treba da sluša narodne poslanike i objasnite joj da smo mi kontrolni mehanizam. Ako je teško da trpi kritiku, neka podnese ostavku. 

ANA BRNABIĆ: Vi ste možda kontrolni mehanizam, ali niste modni mehanizam. Vi niste ovde „fešn polise“, tumačim za građane Republike Srbije, niko nema pravo lično da napada nikoga, a posebno gosta u ovom parlamentu. Da li možete da se smirite. U ovom parlamentu ministarka Đedović Handanović je gost, napadate gosta i ženu u vašoj kući. Eto, tako to izgleda. Što se tiče dostojanstva parlamenta, citiraću vam još jednu knjigu koju, hajde Poslovnik niste pročitali, ovu otvorili niste, a to je Kodeks ponašanja narodnih poslanika, u kome stoji citiram – istina je jedno od osnovnih vrednosti, narodni poslanici su predstavnici građana i ne bi trebalo da ih na bilo koji način obmanjuju ili dovode u zabludu. Evo, ulazimo u treći dan obmana i dovođenja u zabludu, pa vas nikada nisam prekinula, osim kada ste zaista preterali i govorili da smo se učlanili u litijumsku alijansu. Ko hoće dalje? Po Poslovniku? Izvolite. 

SNEŽANA RAKIĆ: Želim da se obratim po Poslovniku, takođe član 107. iz jednog razloga, ovde je više puta.

ANA BRNABIĆ: Bio je član 107. 

SNEŽANA RAKIĆ: Izvinjavam se 27. 

ANA BRNABIĆ: Hvala vam, drugi put onda. Ne možete da kažete jednu stvar, ovo je povreda Poslovnika, nije povreda Poslovnika želim da kažem jednu stvar. Dubravka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala vam. Pošto pričate o dostojanstvu za početak bi mogli da prekinete da lažete, a pre svega da se ne bavite ni mojom prošlošću, ni mojom karijerom, ni mojim obrazovanjem, jer verovatno da ste tako radili možda bi mogli da sedite na ovom mestu, ali u svakom slučaju zaista je tužno da jedan narodni poslanik jedino što ima da iznese kao argument je da mene napada lično. Pa, to govori o tome koliko vi zapravo ne možete o temi ništa da kažete. I, dalje nastavljate da ponavljate neistinu do neistine. Direktor Instituta Vinča je demantovao što se tiče radijacije, pominjete neku radijaciju. Rađena je analize radio-aktivnosti i nema nikakvih povišenih nivoa radio-aktivnosti. Prekinite da širite strah, da širite paniku, da narod obmanjujete, da i dalje pričate kako će biti nekih katastrofa. U Predlogu zakona vam stoji pogrešna informacije i o otpadnim vodama, i o sumpornoj kiselini, i o poljoprivredi, i o uticaju na poljoprivredu, i o raseljavanju. Evo, i dalje ste pominjali nekoliko hiljada ljudi što se tiče raseljavanja, nekoliko puta sam to objasnila juče. Znači, nastavljate kampanju laži, dezinformacija, pogrešnih podataka, informacija, namerno da bi eto, tobože rekli građanima i objasnili kako se vi borite za čist vazduh, vodu, zemljište, a kao da nije stalo nikom ko radi u Vladi Republike Srbije. Pa, onda u manjku argumenata pominjete moje lične stvari, a baš bi volela da vidim, gospodine Aleksiću gde su ti računi, dajte mi da vidim na uvid, baš bih volela i ja bih volela da ste vi u pravu. Ali, nemojte da lažete, lažete u vezi toga, kako vas nije sramota. Kako vas nije malo bar sramota. Pa, mogli ste samo da se školujete i da budete bolji đaci u školi, pa možda bi mogli i vi da dostignete neke visine i veličine, što se tiče funkcija i što se tiče rada u privatnom sektoru. Nije ništa problem, ali odgovoriću na neka od vaših pitanja. Što se tiče RTB Bora, ugovor iz 2007. godine, pošto vam on toliko smeta, sklopljen je ugovor sa "Kuprom internešenal" za 400 miliona dolara. Ugovor je raskinut zbog neispunjenih obaveza. Znači, propao pokušaj prodaje RTB Bora. Godine 2007. pregovarala je Vlada sa "Atekom", investicija od 180 miliona evra, samo. Propali pregovori. Godine 2008. je čak potpisan ugovor sa RTB "Minerals" i "Atekom minerals", raskinut je jer nisu ispunjeni uslovi. Propali pokušaj prodaje RTB Bora. O čemu vi pričate tačno? O tome da je prosečna plata danas u RTB Boru 144 hiljade dinara. Godine 2018. je sklopljen ugovor o strateškom partnerstvu, sa obavezom ulaganja od milijardu i 260 miliona evra. To što nije bilo ni na pameti onima koji su pregovarali 2007. i 2008. godine za prodaju RTB Bora. A do sada je uloženo preko dve milijarde dolara u upravo taj kraj i podizanje industrijske proizvodnje, što je dovelo i do povećanja lokalnih budžeta, i do bolje infrastrukture, i do većih zarada i do, na kraju krajeva, povećanja cene tržišta nekretnina, jer to sve govori o ekonomskom razvoju. Eto, to je odgovor što se tiče RTB Bora. Takođe, iznosite netačne podatke o količini nekog izvoza sirovina. Samo postavite pitanje, dobićete apsolutno sve relevantne informacije o tome šta se radi, koliko se radi i da Narodna banka Srbije ima pravo otkupa i preče kupovine, što apsolutno i radi. To ostaje u našoj zemlji, apsolutno, to i jeste cilj. Da, mi punimo devizne rezerve i zlatne rezerve, one koje su povećane tri, četiri puta u odnosu na 2012. godinu. Ali, to je sve što vama apsolutno smeta i zato na kraju ne možete ništa drugo da kažete nego da neko ko je došao ovde da pre svega građanima kaže koliko se vodi jedna hajka i kampanja dezinformacija već tri godine. Na tome želite da dobijete političke poene i nastavite vaše političke karijere. E, zato napadate, nemate drugih argumenata nego da nekog napadate samo na ličnoj osnovi, opet iznoseći neistine i dezinformacije i šireći apsolutno neistine, za šta vas molim da preuzmete odgovornost, jer za sve što iznosite što nije tačno znajte da možete snositi odgovornost, a pre svega kada napadate nekog lično. 

ANA BRNABIĆ: Hvala. Gospodine Aleksiću, kojim povodom? Replika, izvolite. 

MIROSLAV ALEKSIĆ: Zahvaljujem. Gospođo Đedović, naravno da nisam očekivao da mi odgovorite ni sada ni na jedno pitanje, kao što niste ni posle mog jučerašnjeg dogovora i nastavljate da manipulišete. Što se tiče Bora, ja nisam pitao niti govorio o platama u Boru nego o tome kako ste poklonili zlato i bakar "Ziđin Majningu" u vrednosti od 140 milijardi. Najveće nalazište u Evropi i jedno od najvećih u svetu bakra i zlata. Odgovorite građanima Srbije zašto ste 2.000 hektara dali u vlasništvo "Ziđin Majningu". O tome govorim kad pričam o Boru. Što se tiče Loznice, što se tiče Jadra, naravno da tu ni jedan jedini odgovor ne postoji, osim ličnih napada ljudi koji brane svoju imovinu. Vi da kažete nekom da se bavi vama lično, vi koji ste juče prozivali ljude iz Jadra, njihove mrtve roditelje, koji ste tražili da vrate 5.000 evra "Rio Tintu", čitali ste tu njihove podatke, vi ste javna ličnost, ministar u Vladi, ovde ste došli da vas mi priupitamo jer vas mi i glasamo i poštujte ovaj dom ovde. Što se vaše garderobe tiče, ne zanima me, nosite šta god hoćete, ali to je poruka koju šaljete građanima Srbije koji, nažalost, i danas skupljaju SMS poruke da leče svoju decu. Oni siromašni nemaju.

ANA BRNABIĆ: Hajde, stvarno je dosta. Jel ste došli do SMS-a i lečenja dece porukama? Toliko nemate argumente o litijumu nego smo došli opet do te laži. Dajte, ljudi, uozbiljite se. Reč ima Zdravko Ponoš. 

ZDRAVKO PONOŠ: Hvala. Poštovana predsedavajuća, poštovane kolege i koleginice narodni poslanici, mi sa ovom sednicom godinama kasnimo, najmanje utoliko od momenta kada je ova vlast počela da pravi obaveze za ovu zemlju. Tada je vlast trebala da predloži ovu sednicu i tada smo trebali o tome da razgovaramo. Nije to urađeno, a sada se kaže da moramo da nastavimo, zato što ako prekinemo, platiće ova zemlja neke silne penale. Ja ne bih rekao da je problem da li će zemlja platiti penale, pre bih rekao da ti koji nisu pitali ovaj visoki dom da li da se ide u taj posao kad je trebalo, da se plaše da će oni morati da plate neke penale. Znate, ovo dosta podseća na onaj slučaj koji smo imali sa "Megatrendom", kad je oduzeta pa vraćena dozvola onog momenta kada je vlasnik "Megatrenda" zapretio da će da saopšti ko je diplomirao kod njega. Da možda i "Rio Tinto" neće da zapreti ili je zapretio ko je kod njega diplomirao? Bilo je prilika i kasnije da se o ovome razgovara, dugi niz godina. Nije se razgovaralo, ali je pod pritiskom javnosti ova vlast u jednom momentu obustavila projekat i to je uradila Vlada sa kojom je predsedavala, koju je vodila gospođa Brnabić, a koja je danas glavni agitator za nastavak tog istog projekta. Vi ste tada obmanuli glasače Srbije i posle toga ste promenili stvari i okrenuli ste ćurak i vi ovaj mandat vlasti vršite, ne zato što ste pobedili, nego zato što ste prevarili. I zašto ste zapeli ustvari za kopanje litijuma, šta mogu da budu razlozi ako su svi ekonomski razlozi, ako su svi ekološki razlozi, protiv toga i to je dokazano ovde i ja neću u njih ulaziti i o tome su govorile moje kolege narodni poslanici, o tome su govorili ljudi od znanja i ugleda, uključujući i profesora Mijatovića, Danicu Popović, Drakulića, Šoškića. Šta od ovoga dobijaju građani Srbije, i o tome je govoreno , dobijaju samo rizik i brigu. Šta mogu da budu razlozi zašto se insistira na ovome. Mora da je to nekome korisno. Kome može da bude korisno? Može da bude korisno za odnarođenu vlast, možda da bude korisna za strane kompanije ili za neku stranu državu ili države. Suludo je da neko od tih koje sam nabrojao, da toliko insistira da se kopa uz objašnjenje da je to dobro za ovaj narod. Zar je moguće da oni to rade iz altruističkih razloga, samo zato što je to dobro za narod. Zar njima ništa nije dobro, zarad ove nikakve koristi Rio Tinto neće imati, zar neće Nemačka imati, Nemačka auto industrija. Na kraju zar je moguće da od toga nikakvu korist neće imati predstavnici ove vlasti? Mogu da razumem razloge kompanija i tih država, oni su legitimni, ali isto tako ti njihovi motivi da ovo rade, ne bi mogli da se ostvare da je šurovanje sa predstavnicima ove vlasti. Da sad vidimo šta mogu da budu motivi nabrojani, koji motivi ove vlasti mogu da budu, ekonomski je loš kao što rekoh projekat, ekološki neodrživ i narod se tome protivi, a ipak se insistira i ti razlozi mogu da budu kao i uvek u takvim slučajevima, kada je većina naroda protiv, a vlast hoće nešto da radi, mogu da budu lukrativno korupcionaški. Neko se to ugradio, što bi naš narod rekao, može da bude zato što je neko ucenjen, da li je ili nije, vi to bolje znate. Može da bude zato što je to nekom posao, da se ova stvar odradi i možda je zato neko ovde doveden i održan na vlasti, možda je nekome posao da bude kolonijalni upravnik? Glavni protagonisti kopanja litijuma u Srbiji, konkretno iz vrha ove vlasti su gospođa Brnabić, Aleksandar Vučić, a zaslužuje i ministarka Đedović. Ima još dva važna čoveka koja bih očekivao da budu angažovani ovde, a to su ministar Siniša Mali i premijer Vučević, i oni nisu toliko angažovani. Vučević, zato što radi neke manje važne poslove, a Siniša Mali zato što radi mnogo važnije poslove koji se odnose na ovaj projekat, koje nisu za oči javnosti. Mislio sam da neće zahtevati poseban osvrt angažovanje ministarke Đedović na ovom projektu, u momentu kad sam video da se ona ponaša kao volonter u kol centru Rio Tinta, ona će reći Vlade Srbije, ne pravim neku razliku, ali onda se desilo nešto drugo. Doduše, u međuvremenu se pokazalo da ministarka Đedović, Handanović, izvinjavam se, nije u stanju da reši neke stvari koje bi trebalo da reši njeno ministarstvo. Naime, pod ovom vlašću, pod ministarkom Handanović, imamo situaciju da nisu u stanju da se dostave ispravni računi za struju u Vojvodini. To se, znate, pre 100 godina, kad je Srbija već bila odmakla u elektrofikaciji, radilo mastiljavom olovkom, radilo se uspešno. Ministarka Đedović još uvek nije ovladala tom tehnikom da ispostavi račune, ispravne, makar mastiljavom olovkom, a došla je ovde da objašnjava neke druge stvari. Najveću brigu imaju ipak zaposleni u EPS-u. Nije prvi put da ima na čelo ministarstva ili na čelo firme dođe neko ko ne pravi razliku između vata i volta. Njima to njima nikakvo čudo. Bilo je tu, i biće, raznih Grčića, pod ovom vlašću, i nije bitno da li taj neko dolazi u pantalonama ili u suknji, njihov problem je što su oni tu firmu podigli iz pepela posle bombardovanja a posle ove vlasti to će biti jako, jako teško. Najgore je što taj neko sa visine dođe da podučava inženjere EPS-a kako se radi posao, jer oni to ne znaju. Ova ministarka je otišla korak dalje, odlučila je da podučava narodne poslanike, sa visine, šta je država, šta su kritične sirovine tvrdeći da će one trajati još 20,30 godina i da to mora da se zgrabi. Ministarka je pobrkala ulogu koju ovde zastupa, u ovom visokom Domu, i onu koju može da ima na nekom drugom mestu. Te kritične sirovine su tu i ostaće i biće. Njih žure da zgrabe oni čije one nisu. To su naše sirovine, mi ne moramo da ih grabimo. Ministarka je dozvolila sebi da prebira po imovini meštana Gornjih Nedeljica, a ispričaću vam nešto zbog čega bi trebalo da bar razmislite da li je to primereno. Razgovarao sam sa jednim od meštana Gornjih Nedeljica, kad sam bio tamo pre nekoliko dana. To je jedan od ljudi koji nije previše eksponiran medijski, ali pripada toj grupi ljudi koja se bori za ovo. Visoko je obrazovan, živi od rada na svojoj zemlji. Rekao mi je – ja sam uradio sve kako treba u životu, po redu. Završio sam škole, odslužio vojsku, oženio se, imam decu, stvorio domaćinstvo, sve svojim rukama i to dobro funkcioniše. Išao sam u rat kad su me zvali, odazvao sam se. Jel možete da ućutkate gospodina? Ja sam ovoj zemlji dao sve što je od mene tražila i kad je god tražila, ja od ove zemlje, od ove države nikad ništa nisam tražio. Oni su došli sad da traže od mene, ja im to ne dam. Znate, ministarka, taj čovek je ovoj državi dao, kao što rekoh, sve što je od njega tražila, a šta ste vi ovoj zemlji dali? Vi ovoj državi niste dali ništa. Svojevoljno ste se odrekli i njenog državljanstva iz privatnih razloga i zbog svoje karijere, jer vam je to bila smetnja za napredovanje. 

ELVIRA KOVAČ: Izvinjavam se, pokušavam da održim red. Molim vas da se ne obraćate direktno ministarki. Samo da se ne obraćate direktno ministarki, obraćate se meni i pričate o zakonu. Hvala. 

ZDRAVKO PONOŠ: Morali ste ponovo navrat na nos da tražite da vam vrate to državljanstvo dan pre nego što ste postali ministarka. Niste vi zalepili francusko državljanstvo za srpsko nego ste se srpskog odrekli i ponovo ste tražili da vam se vrati. 

ELVIRA KOVAČ: Da li možemo da ne pričamo o ličnim stvarima? Ovo nije rasprava o ministarki. 

ZDRAVKO PONOŠ: Popujete narodnim poslanicima. 

ELVIRA KOVAČ: Vi ste tražili raspravu o Predlogu zakona. Izvolite. 

ZDRAVKO PONOŠ: A vi popujete narodnim poslanicima što su menjali stranke, vi ste menjali države. E sad, to što ste uradili za svoju karijeru, to na stranu, šta ste uradili za ovu državu? Putovali ste tajno sa Aleksandrom Vučićem da pregovarate sa Rio Tintom, kao što sam juče rekao, u momentu kad je Vlada u kojoj ste vi sedeli zvanično zaustavila taj projekat. Ministarko, ništa vas ne kvalifikuje da se ponašate u ovoj Skupštini na način kako ste to uradili, ni posao koji radite, ni znanje koje ste ovde prezentovali, ni stvari koje zagovarate, ni odnos prema Srbiji koji ste pokazali. Kaže ministarka da je bivša vlast toliko zaorala sa Rio Tintom da sad mora da se nastavi. Pa, zar bivša vlast nije zaorala jedan uredan izborni sistem, jednu demokratiju, što s tim niste morali da nastavite? To ste mogli da porušite? Kaže kako je Vučić izjavio, kaže ministarka, kako je pogrešio što je dozvolio da se obustavi projekat Jadar. Ministarko, nikoga se ne tiče šta Vučić misli na tu temu. On nema nikakve nadležnosti. Potpuno je irelevantno šta on kaže, nenadležan je. Samo se gura gde mu nije mesto. Iskreno, na način koji to vi ovde prezentujete, nije važno ni šta vi kažete. Za vas je ovo samo crtica u karijeri, a za ljude u Gornjim Nedeljicama ovo je pitanje života, i ne samo za njih, za sve nas. Vi ste se ovim nastupom kvalifikovali za ulazak u SNS, ako već niste, dišete za vrat Ani Brnabić. Čestitam. Vučić je veoma angažovan na ovom projektu, sledeći akter u ovom poslu, doduše, mnogo više u spoljnim poslovima, nego u odnosima sa domaćom javnošću. Taj pokušaj da ode u Nedeljice i Loznicu da razgovara sa ljudima završio je razgovorom sa ljudima u uniformi. Posle njegovog bivstvovanja tamo, podrška iskopavanju je ostala 25%, a protivljenje 60%. Poraslo je sa 55 na 60. Bolje da nije išao tamo ili da je potražio neki drugi narod. Što se tiče spoljnog angažovanja, pre neki dan je bio u Hamburgu. Videli smo kako to izgleda. On je otišao tamo na konferenciju koja se ticala održivosti. On je mislio da je to konferencija održivosti na vlasti uz pomoć Šolca.

ELVIRA KOVAČ: Molim vas da se vratite na predlog zakona, da ne karakterišete ličnost određenih osoba. 

ZDRAVKO PONOŠ: Gospođo, vratite se vi svom poslu, molim vas i nemojte da mi uzimate dragoceno vreme. Iskreno, ja sam se ponadao da će Aleksandar Vučić tom prilikom da bar dozvoli Šolcu da ga čeka dok je on u kolima da krene, da Šolc malo beži, ipak je Vučić naš, kakav takav je. Ništa od toga nije bilo. Što se tiče tih spoljnih angažovanja Aleksandra Vučića, bilo je još nekih. To je ovaj sa šeikom u Beogradu, koga on naziva svojim bratom. I on tom bratu kaže – Srbija je tvoja druga kuća. Ko je on da Srbiju nekome daje kao drugu kuću? Može da mu da svoju kuću iz Jajinaca. On je njemu brat. Onda ode bratu da pokazuje toalete u hotelu „Sent Ridžis“. Pa što ga nije odveo da pokaže toalete u beogradskim školama? Što nije rekao šeiku da treba da ponese toalet papir kada obilazi beogradske škole? 

ELVIRA KOVAČ: Tema. Molim vas da se vratite na temu. 

ZDRAVKO PONOŠ: Kad obilazi škole ne mora da ponese trenerke, zato što mnoge škole nemaju sale za fizičko, beogradske škole nemaju. Ne mora da ode van Beograda. Neka to pokaže šeiku. Konačno, gospođa Brnabić, najveći rudar među političarima, najveći političar među rudarima. Toliko se angažovala na promociji litijuma da ne stiže da radi svoj posao. Gospođa Brnabić je obećala bila da ćemo imati plan rada ove Skupštine. Ne stiže žena, ne stiže. Potpuno je obuzeta litijumom. Umesto da dostojanstveno vrši svoj posao ovde, ona se ponaša kao IC mamac, ispred Vučiića, bacaju se na napade koji idu ka njemu. To je njen posao. S ove pozicije ne vidim ko je tamo i dugo vremena sam mislio koja se to žena tamo oglašava, neki kastrato glas čujem non-stop. 

ELVIRA KOVAČ: Molim vas da se ne vređamo. Zaista vas molim da se upristojimo.

ZDRAVKO PONOŠ: Ovo niste čuli, jel? 

ELVIRA KOVAČ: Sve čujem, ali kada bi svi ućutali, čula bih još bolje. Molim vas da saslušamo narodnog poslanika. 

ZDRAVKO PONOŠ: Da li ovo nije za opomenu? Gospođa Brnabić je neko, kao što rekoh, koja je bila glavni protagonist svih ovih dana nastavka ovog projekta, a kao predsednica Vlade je obustavila taj projekat. Ona je od ove Skupštine napravila rijaliti. Pitanje je dana kada će se glasati SMS-om, da se vratim na SMS, za izricanje opomena u ovoj Skupštini. Ne vidite tamo ništa? Ušenuo vam se vrat, gospođo Kovač? Imate problem? 

SNEŽANA PAUNOVIĆ: Molim vas nastavite. Pokušavam zvoncem da utišam ostale poslanike i da čujem šta govorite. Molim sve narodne poslanike i vas koji vičete i drugu stranu koja je glasna, da se utišamo. Nema potrebe. Čujem. Nastavite molim vas. 

ZDRAVKO PONOŠ: Pitam sa kojim pravom, moralnim, gospođa Brnabić, drži ovde bilo kome lekcije o moralu, o etici, o zakonu, o držanju reči. Ne pomaže galamljenje, taj ženski glas je sve ženstveniji, ne pomaže. Rekla je narodu da je sa ovim gotovo, a onda je nastavila. U ovom momentu dok traje ovo zasedanje ona vređa 60% građana Srbije, vređa jednu trećinu narodnih poslanika ove Skupštine i onda ode na opskurne televizije da bi se rugala na račun svojih kolega narodnih poslanika. Sa Sarapom razgovara kao sa pijanim društvom ispred seoske prodavnice uz pivo. To je sramota. Gospođa Brnabić je izgleda potpuno izdangubila to vreme koje je provela u Velikoj Britaniji. Mogla je bar da prođe pored britanskog parlamenta da nešto vidi. Ako to nije stigla, mogla je bar da zamoli gospođu Raguš, 15 minuta, da joj objasni kako se ovo radi, ona to zna. Na kraju, gotovo je neverovatna činjenica da će gospođa Brnabić postati najuspešnije političko dete, doduše posle Aleksandra Vučića, najuspešnije političko dete Vojislava Šešelja. On joj se divi zbog ovakvog ponašanje u Skupštini. Pozivam gospođu Brnabić da siđe sa planine Jadar, jer koliko je Jadar planina, toliko je ona Mojsije i da te ploče koje nosi u rukama, koje joj je Vučić uručio, nose zapovesti samo za nju, ni za koga drugog, ni za narodne poslanike ovde, ni za građane Srbije. Što se tiče Evropljana koji su drugi osumnjičeni za korist od ovog projekta, umesto građana Srbije, red bi bio da ih priupitamo - kako to Srbija ne može u Evropu, jer nije ispunila uslove iz Poglavlja 23, 24, a može da kopa litijum iako nije ispunila uslove iz poglavlja 27? Kako to da sada veruju Vučiću da će sada ispuniti sve ono što obeća, ili potpiše ili ne potpiše, a videli su posle svega da to što im je obećao da više neće krasti izbore da baš nije ispunio, samo im ovo obećava, i u to veruju. Na kraju reference onih koji nam nešto obećavaju i kažu da će sve biti u redu. Evropljani su pričali da Evropi treba Srbija, a sada javno kažu da moraju da sarađuju sa autokratom, časte vašeg dosadašnjeg predsednika titulom autokrata i kaže da moraju sa njim da sarađuju jer im trebaju sirovine. Važniji im je litijum u njihovim kolima, nego demokratija u Srbiji. Nama je važnija demokratija. Sada je bar jasno da ovaj režim uživa njihovu podršku mnogo više nego podršku građana. Dobro je da to narod Srbije vidi, da zna Srbija ima kolonijalnu upravu i kolonijalnog upravnika. Što se tiče Rio Tinta, ona ima mnogo referenci, neke su dobre, neke su loše, ima neke koje ne postoje i neke koje postoje. Ona koja ne postoji je ona da nikad nigde nisu kopali rudu koja sadrži litijum. Nikakve reference nemaju. Od referenci koje imaju pomenuću dve. Jedna je ona kad su uništili svetsko kulturno nasleđe staro 46 hiljada godina, aboridžinsko, i sada mi treba da im verujemo da će čuvati zasade soje i kupusa u Nedeljicama. Druga referenca je ona iz Gvineje kada su platili taj mito i platili penale za to, uz molbu da će to da plate ali da se kaže da ne priznaju i da ne opovrgavaju činjenicu da su nekoga podmitili. Nejasno je da li je taj mito isplaćeno u ratama ili jednokratno. Ja verujem da je gospodin Siniša Mali to podrobno proučio pre nego što je krenuo u poslovanje sa Rio Tintom. Miki Aleksić je pre neki dan ovde podrobnije govorio o ovoj referenci Rio Tinta i posle toga se predsednik Vučić osetio prozvanim da mu odgovori, ali je odgovorio na pitanja iz predmeta koja nije držao gospodin Aleksić. 

SNEŽANA PAUNOVIĆ: Vreme. Završite misao. 

ZDRAVKO PONOŠ: Uzeli ste mi nekoliko minuta. Tema nije bila geografija. Vučić je odgovarao geografiju i pao. Tema je bila korupcija, da je odgovarao, to bi položio. Vlast u Srbiji ima samo jednu referencu i to je referenca Kosova, na toj referenci ste prevarili narod. Zašto bi vam verovali za litijum? 

SNEŽANA PAUNOVIĆ: Zahvaljujem. Pošto prioritet ima povreda Poslovnika, po povredi Poslovnika se prvi javio Dragan Nikolić. Izvolite. 

DRAGAN NIKOLIĆ: Gospođo predsedavajuća, morali ste, ali zaista ste morali da prekinete govornika koji je prekršio sve članove ovog Poslovnika, 106, 107, sigurno, da ne nabrajam sve ostale. Govornik mora da se drži tačke dnevnog reda o kojoj se raspravlja. Prethodni govornik je 18,5 minuta pričao o ličnim stvarima, prozivao poslanike, prozivao ministarku, prozivao predsednika Republike, i to sve na ličnoj osnovi, insinuirao nekakav kriminal, nekakvu korupciju, predstavljao sebe kao zaštitnika, kao nekoga ko će da brani ljude iz Gornjih Nedeljica. Čovek nije zaštitio ni svoj Knin u kome je rođen, iz koga je pobegao. Tu ste morali prvo da ga opomenete, da ga podsetite na istoriju onoga što je on radio, na istoriju beščašća. Zašto dopuštate ovakvim ljudima da ruže ovaj dom, da ruže dostojanstvo ove Skupštine, da predstavljaju građanima Srbije poslanike, ministre na najgori mogući način, da predsednika Republike proziva neko ko ni cipele njegove ne može da nosi, ko treba da stoji mirno kada predsednik Republike ovde uđe, da se zahvali građanima Srbije što su pogrešili i glasali za njih zato što su sve vreme u kampanji širili mržnju prema tom Aleksandru Vučiću, pa su oni dobili glasove upravo tih ljudi koji ophrvani mržnjom sa određenih televizija na kojima oni gostuju, sa kojih oni ne silaze, u kojima pričaju sve što je najgore, u kojim se koriste samo laži i insinuacije, izmišljotine? Ovo je najgori govor koji sam ja slušao a od 1997. godine sam u ovoj Skupštini. Molim vas, ne želim da se izjasnimo o ovome, vodite računa da ovakvi ljudi moraju biti prekinuti. Hvala. 

SNEŽANA PAUNOVIĆ: Kao što ste videli pokušala sam da vratim govornika na temu dnevnog reda i da ne idemo u lične uvrede. Videla sam povrede Poslovnika, ali u elektronskom sistemu jedino vidim Slobodana Ilića. Da li želite povredu Poslovnika? Izvolite. 

SLOBODAN ILIĆ: Dame i gospodo narodni poslanici, poštovana predsedavajuća, morali ste da upozorite narodnog poslanika Bakareca. 

SNEŽANA PAUNOVIĆ: Član Poslovnika koji sam povredila? 

SLOBODAN ILIĆ: Član 106. 

SNEŽANA PAUNOVIĆ: Bio je malopre, ne možete ponovo. 

SLOBODAN ILIĆ: Član 109. Izvinjavam se. Ako upotrebljava psovke i uvredljive izraze, bili ste dužni da ga upozorite. On je upotrebio strašnu psovku i uvredu na račun srpskog generala Zdravka Ponoša. Rekao je da je ustaša. Kako ste mogli da to prećutite? Kako ste mogli da prećutite da srpskom generalu koji je ratovao na Kosovu i Metohiji i u Krajini neko kaže da je ustaša? I to mu kaže onaj čiji je deda poginuo u Jasenovcu tako što je pao sa osmatračnice. 

SNEŽANA PAUNOVIĆ: Zahvaljujem vam na ukazivanju, od buke nisam čula, zaista je bila i zbog toga pokušavam da napravim. Idemo dalje. Gospodine Mitroviću, da li je Poslovnik ili replika? Izvolite. 

PEĐA MITROVIĆ: Gospođo Kovač, član 27. Vi se starate o primeni ovog Poslovnika. Ako niste u stanju da vodite sednicu, prepustite nekom drugom da vodi sednicu. Čuli smo strašne uvrede, pravite se da ne čujete sve vreme, omalovažavate i opominjete poslanike opozicije. Sve vreme tolerišete ponašanje poslanika vlasti. Molim vas, ukoliko ne možete da vodite sednicu, prepustite mesto, tu je gospođa Paunović, ona to bolje radi od vas. 

SNEŽANA PAUNOVIĆ: Zahvaljujem. Po Poslovniku, narodni poslanik Borko Stefanović. Izvolite. 

BORKO STEFANOVIĆ: Član 108. Prvo, da kažem da je ovo zbog građana,, pošto ne mogu da čuju, predsedavajuća. Druga stvar, ne kriši, to ovaj što se zavetovao, pa se odzavetovao, da mu objasnim da ne kriše poslanici Poslovnik, nego vi. Treća stvar, stvar je jako ozbiljna verujte po našoj proceni, kao što je kolega već rekao, jer nije normalno, nije dopustivo, nije moguće da niste čuli šta je Bakarec izgovorio ovde malopre. Znači, čovek je rekao kolegi poslaniku koji je govorio o Zdravku Ponošu, srpskom generalu - ustaško đubre, tako mu je viknuo svom snagom. Vi to naravno niste čuli, svi su to čuli ovde. Pravite se da ne čujete tako užasnu kvalifikaciju koja je time teža što dolazi i upućena je čoveku koji je poreklom iz Knina. I vi to ćutite, kolege ćute sa druge strane, dodaju, terciraju i vas pitam, ako ovo propustite i dozvolite ovakve uvrede, onda zaista nikakve granice više nema. I ja vam kažem ne ulazeći uopšte u druge stvari koje stalno dobacuju, ne ulazeći uopšte u ove bestijalne uvrede i sve drugo, ali reći narodnom poslaniku iz opozicije da je ustaško đubre i da vi ćutite na to, da ne reagujete, da se pravite da ne čujete hiljaditi put, to baca ovaj dom ispod svakog nivoa i to uništava mrvice dostojanstva koje su ovde posejane daleko pre vas. Ne tražim da se Skupština izjasni. 

SNEŽANA PAUNOVIĆ: Kada bi se malo smirile strasti, ne bi svi istovremeno vikali, verovatno bi predsedavajućem bilo lakše da sve tačno čuje, koji se koncentriše. Povreda Poslovnika, Miroslav Aleksić. Izvolite. 

MIROSLAV ALEKSIĆ: Ukazujem da ste povredili član 109. u kome jasno kaže da se opomena izriče narodnom poslaniku.

SNEŽANA PAUNOVIĆ: Bio je član 109. prethodni. 

MIROSLAV ALEKSIĆ: Ko je bio? 

SNEŽANA PAUNOVIĆ: Ne, Stefanović, pre toga je bio član 109. 

MIROSLAV ALEKSIĆ: Dobro, član 110. 

SNEŽANA PAUNOVIĆ: Licitiramo? 

MIROSLAV ALEKSIĆ: Molim vas, brzo ću završiti. Ovo što su rekle moje kolege, pridružujem se. Nikada se nije desilo da na ovakav način neko dobacuje poslaniku i da naziva generala Ponoša ustaško đubre. To je čovek rekao, svi su čuli, i to je rekao Bakarec je to rekao. Morali ste da hitno prekinete sednicu, da mu izreknete opomenu zbog toga. To je sramota. Sramota je za ovaj dom i molim vas zaista, evo tu je predsednica parlamenta, probajte barem malo da upristojite ljude koji na takav način vređaju i dobacuju ljudima. 

SNEŽANA PAUNOVIĆ: Sami ste videli da pokušavam. Zahvaljujem. Da li želite da se izjasnimo povredi Poslovnika? Znači, govornik, narodni poslanik Ponoš je izazvao nekoliko replika. Daću reč redom. Nataša Jovanović Poslovnik i dalje? Ukazujete na istu povredu? U redu je, mislim da bi trebalo da pređemo na replike. Reč ima narodni poslanik Nataša Jovanović. Izvolite. 

NATAŠA JOVANOVIĆ: Znate šta gospođo Kovač vi ste prekršili član 107. vi ste čuli pet poslanika.

SNEŽANA PAUNOVIĆ: Da li narodni poslanici opozicije vode sednicu ili ja? Kada vama kažem da je bio, vi kažete da nije bio. Tako da, izvolite. 

NATAŠA JOVANOVIĆ: Evo, samo da se umiri Lazović. Lazoviću umiri se. Znači, član 27. stav 2. vi ste morali gospođo Kovač, vi ste morali.

SNEŽANA PAUNOVIĆ: Izvinjavam se, narodna poslanice, ne čujem vas. Zahvaljujem. Ipak ćemo preći na replike. Da li insistirate? 

NATAŠA JOVANOVIĆ: Gospođo, Kovač. Sačekaću ja.

SNEŽANA PAUNOVIĆ: Da li ćete dozvoliti narodnoj poslanici Nataši Jovanović? Nećete. Dobro, a to nije za opomenu što vi trenutno urlate i nedozvoljavate da se išta kaže. Nije. 

NATAŠA JOVANOVIĆ: Ovo je dobro, da, što mi ne daju. 

SNEŽANA PAUNOVIĆ: U redu. Izvolite. 

NATAŠA JOVANOVIĆ: Znači član 27. stav 2. molim vas stav 2.

SNEŽANA PAUNOVIĆ: Stav 2. nije bio. Izvolite. 

NATAŠA JOVANOVIĆ: Stav 2. nije bio. Vi ste trebali da reaguje kao predsednik Skupštine, vi ste čuli, predsedavajuća u ovom trenutku, petoro poslanika iz opozicije je nekoliko puta ponovilo da je čovek ustaški general, znači, ustaško đubre. Ustaško đubre - pet puta smo čuli. Ja ne mogu da verujem kako vi niste prekinuli te ljude koji to misle o Zdravku Ponošu? To je prosto neverovatno. Ja vas molim da sledeći put reagujete, jer je neophodno da se održi mir u sali, a znate šta, ja poštujem to što njegove kolege to o njemu tako misle, ali ipak, znate, radi dostojanstva Skupštine vi sledeći put kada čujete pet, šesti put da oni kažu da je Zdravko Ponoš ustaško đubre vi reagujte. 

SNEŽANA PAUNOVIĆ: Zahvaljujem. Da li želite da se izjasnimo? Samo da naglasim narodnim poslanicima, svima ću dati reč, ali ako zloupotrebljavate oduzeću vam vreme od vremena poslaničke grupe, ako ukazujete na istu povredu Poslovnika. Odustali su. Dakle, nemam više nikoga u sistemu, osim replika. 

DALIBOR JEKIĆ: Poslovnik.

SNEŽANA PAUNOVIĆ: Prekidate zato što ispadate iz sistema. Reč ima Dalibor Jekić. Odjavite se pa se prijavite ponovo. Sistem je prepun. 

DALIBOR JEKIĆ: Poštovana predsedavajuća, član 111. član 113. Poštovana predsedavajuća, vama se obraćam, skoncentrišite se na moje izlaganje. Član 111. član 113. Pitam vas – zbog čega niste primenili ove članove, zbog čega niste isključili poslanika se sednice, zbog čega mu niste izrekli opomenu kada su se stekli uslovi zbog vređanja koje je uputio drugom narodnom poslaniku? Pored toga što niste čuli tog poslanika, niste čuli ni druge poslanike koji su dobacivali da su neki lobisti NDH, pojedinci koji su sada prešli iz trećeg reda u prvi red nazivali su poslanike – konjinama. Izvinjavam se javnosti Srbije. Ali, zaista ovo je neprimereno i nedolično. Zašto ne izričete opomene? Nemoguće da ništa niste čuli. Ako niste čuli Bakareca, nemoguće da niste čuli druge poslanike. Primenite 111. i 113. 

SNEŽANA PAUNOVIĆ: Zahvaljujem. Bez obzira što sam rekla da ako zloupotrebljavate, oduzeću vam vreme, vi nastavljate. Tako da, idemo dalje, replike, složićete se. Neću vam oduzimati vreme. Svi ste ukazali. Pravo na repliku Milenko Jovanov, zbog spominjanja predsednika stranke. Izvolite. 

MILENKO JOVANOV: Ja vidim da je frustracija ogromna, da se kao kula od karata srušila ideja da će na ovoj temi neko nešto da poentira politički. Oni se sada međusobno nadgornjavaju i ovo čemu mi sada prisustvujemo to je njihovo takmičenje ko će među njima da se predstavi građanima kao odvažniji, valjda, nekakav branitelj, da kažem rečnikom koji razumeju, branitelj Nedeljica ili više čega, šta već oni kažu da brane. Dakle, u izlaganju koje smo čuli od ovlašćenog predstavnika ove, šta je to već, ni reč o zakonu, poslaničke grupe, ni reč o zakonu. Toliko im je stalo do zakona. Zakon su potpisali, zakon su predložili, ali o zakonu čovek nije rekao ni reč. Pričao je o svemu i svačemu. Pričao u suknjama, haljinama, sastancima, ovome, onome. Ni o čemu ni reč. O zakonu – zašto bismo mi trebali taj zakon da usvojimo, zašto bismo mi kao poslanici većine za taj zakon trebali da glasamo. O tome nismo čuli ni reč. Zašto? Zato što argumenta ni nema. Prosto, argumenta ni nema. On postavlja pitanje šta je ko uradio za ovu državu? Kaže ministarki da ništa nije uradila za ovu državu. On je za ovu državu svaki put pobegao kad je mogao. Dakle, svaki put kada je mogao da pobegne, on je pobegao. Jedan je od retkih oficira JNA, rođen na teritoriji Republike Srpske Krajine, koji nije prihvatio da ode u vojsku Republike Srpske Krajine, nego je pobegao za Beograd. Kada već priča o suknjama, baš pod takvu suknju se sakrio i čekao da rat prođe, svaki put kada je ova zemlja ginula. Najzad, što se tiče toga, a pošto vidim da vam je to poslednjih dana tema, pa jedan hoće da se kastrira sam, a drugi traži ko je kastriran ovde, ja vas molim da obratite pažnju na to. Ja nisam zainteresovan za tu vrstu provera. Vidim da je to neka frojdovska omaška i Frojd je očigledno bio u pravu, a i ona Tomina izjava, Tome Momirovića, o dva jaja dnevno izgleda da dobija potpuno drugu konotaciju iz usta opozicije. Hvala. 

SNEŽANA PAUNOVIĆ: Vreme. Replika, predsednica Skupštine, Ana Brnabić. Molim vas, prijavite se ponovo. Kao što vidite, blokiran je sistem. Obrisali smo sistem. Ana Brnabić, izvolite. 

ANA BRNABIĆ: Hvala vam. Ja primećujem da je frustracija velika, ogromna, deluje da se čitava ova tema opozicije, koja kaže da je borba njihove generacije raspada kao kula od karata, zato što se nisu udostojili, ne samo da se pojavljuju svako jutro na sednici, već i da se prijave za tu sednicu, pa argumente nemaju, spali su sada na lične napade, a o zakonu ništa nismo ni čuli. Ali, meni je važno da kažem građanima Republike Srbije da podsetim, pošto je prethodni govornik govorio da se nije razgovaralo dugi niz godina o projektu. Evo, kako se razgovaralo o projektu. Ja mislim da se ni o jednom projektu više u Srbiji nije razgovaralo u poslednjih 20 godina. Evo, vidite 2011. godina u svim medijima Vlada Mirka Cvetkovića „Rudnika Jadarita na stogodišnjicu Cerske bitke“, pa onda imate „Otvaranje rudnika Jadarita“, ponovo 2014. godine na stogodišnjicu Cerske bitke, zato što je tada stranka na vlasti mislila da je toliko važan i strateški bitan. Evo, ovde mi je 2011. godina, vidite u svim novinama „Niče gigant u dolini Jadra“, eto toliko se nije razgovaralo. Da vam kažem nešto o tome kako su na to reagovali meštani. Kaže Milenko Đurić, predsednik mesne zajednice Draginac – otkrivanje jadarita već daje boljitak. Petnaestak ljudi iz sela radi na bušotinama za 50 do 60 hiljada dinara, što je za ovaj kraj tada bilo više nego solidno. Kaže – nikada nisam čuo da je neko prodao ni za 100 evra po aru, a kamoli više. Ima mnogo ljudi koji bi zemlju prodali za te pare, ali ne mogu, jer nema kupaca, kaže Đurić. Meštani sela Slatine kažu da je čim su ovi što buše dali tolike milione i to dugo ostali ovde, stvar ozbiljna i tvrde da će ove godine biti žestokog bušenja itd, itd. Za Jadarit daju još 27 miliona, samo još sekund pošto je dobro da čuju ljudi te stvari, pogledajte samo ovo, „Jadarit ostaje naš“. Godina 2010. ljudi, „Jadarit ostaje naš“ i to je ono što oni hoće da kažu. Mora da ostane njihov, to je čitava poenta. Hvala. 

SNEŽANA PAUNOVIĆ: Zahvaljujem. Radomir Lazović, pretpostavljam Poslovnik. Samo vas sve molim da se smirite, nema potrebe da vičete. Izvolite. 

RADOMIR LAZOVIĆ: Hvala prvo za reč predsedavajuća. Teško mi je da u ovom zaista niskom standardu predsedavajući koji vode ovu sednicu, moram baš vama da uputim ovu kritiku, zato što ste u prošlosti ipak neki nivo ovde držali. Član 108. – o redu na sednici Narodne skupštine stara se predsednik Narodne skupštine. Smatram da se ne starate na pravi način, smatram da ste potpuno dali vladajućoj većini, gledate kroz prste na katastrofalno ponašanje koje je ovde možemo da vidimo, nemojte da gledate barem u nas kada sa ove strane dolaze urlici, kada dolaze uvrede, kada dolazi ovo što smo morali da čujemo od najgorih među njima da se na stravičan način optužuju poslanici opozicije. Molim vas, da dobar standard vođenja ove Skupštine, koji ste pokazali ranije, vratite nazad i da uputite opomene onima koji su najodvratnije uvrede govorili u ovom domu Narodne skupštine. Hvala vam. Ne moramo da se izjasnimo. 

SNEŽANA PAUNOVIĆ: Zahvaljujem. Sam da vidim osnov. Ponoš, replika verovatno. Da li ima Poslovnika, a pre toga izvinjavam se prioritet je povreda Poslovnika. Narodni poslanik Zoran Lutovac. 

ZORAN LUTOVAC: Član 27. – mislim da je potpuno nedopustivo da se na ovakav način vređaju poslanici, da se jednom srpskom generalu govore ovakve odvratne reči. Dakle, te odvratne reči govore onom ko ih je izgovorio, a ne o generalu. Hvala.

SNEŽANA PAUNOVIĆ: Da, da, zahvaljujem, da želite da se izjasnimo. Narodni poslanik Zdravko Ponoš, pravo na repliku. Izvolite. 

ZDRAVKO PONOŠ: Hvala. Zbog čega nije bilo potrebe da odgovorim gospođi Brnabić, da detaljnije ulazim u neke stručne stvari i ekonomske i ekološke, mislim da su o tome dosta dobro i podobno govorili ljudi koji su veoma kvalifikovani i ja njima verujem. To su kao što rekoh gospodin Drakulić, gospodin Mijatović, profesor Danica Popović i profesor Šoškić. To su ljudi koji iza sebe imaju impresivne karijere. Mnogo toga su napisali, ostvareni su u naučnom svetu i nisu morali da se hvale sa tim šta imaju i koliko su bogati. Ja njima verujem, ne verujem ovima kojima je to glavna referenca koliko su se obogatili u međuvremenu. Što se tiče transparentnosti, zašto niste pokazali ovaj projekat koji ste u međuvremenu obustavili u Valjevu. Ministarka kaže juče da se tamo ništa ne radi, ali radilo se od 2015. godine. Ko je ovu firmu Eurolitijum doveo u Srbiju? Ko je tada bio na vlasti? Ko ju je doveo i ko ih je oterao i zašto? Ovde u prilogu piše ko su učesnici u projektu, pa nabraja, ogromna lista. Piše i gospođa Brnabić, kao predsednik Vlade, piše i direktor RTS, Bujošević. Zanimljivo. To gde sam ja bio u toku rata, to svakako možete da pogledate u vojnim arhivima, pogledali ste, to što ste našli ne smete da kažete, jer vas demantujete. Što se tiče mene, recite slobodno, vi otkrijte vojne tajne, ja sam radio svoj posao. Imate jako dobro tamo zapisano gde sam bio. U međuvremenu nemam i dalje problem odavde da vidim ko govori i sada kada je sišla dole gospođa Brnabić da govori u ime vaše poslaničke grupe, znam da je to mnogo čvršći i jači glas nego ovaj drugi koji čujem. 

SNEŽANA PAUNOVIĆ: Pravo na repliku, Ana Brnabić. Izvolite. 

ANA BRNABIĆ: Hvala zato što se još jednom pokazala razlika između odgovornosti koju imamo mi i odgovornosti bivše vlasti između 2000. i 2012. godine. Dakle, mi smo neka istražna prava davali, istina je i onda smo ta istražna prava povlačili i ukidali, kao što se desilo recimo sa upravo tim istražnim pravom koje ste sada pogledali, za razliku od njih koji su nakon što su dali istražna prava 2004. godine promenili zakon 2006. godine da oduzmu državi mogućnost da za sebe zadrži eksploataciona prava ili da raspiše tender, pa ko da bolje uslove za ovu državu i naš narod. Već su 2006. godine garantovali da onaj ko ima istražna prava, ima i eksploataciona prava. To im nije bilo dovoljno, pa su 2011. godine ponovo promenili zakon da to načelo dodatno učvrste, a onda su i 2012. godine doneli nacionalnu strategiju o državnom upravljanju mineralnih resursa i dobara gde su imenom stavili Rio Tinto, a ovo je projekat kao jedan od samo 14 prioritetnih projekata u Republici Srbiji. Mi smo neka istražna prava nekad davali. Ista ta istražna prava povlačili i ona više ne važe. Dakle, duboka je razlika odgovornosti između vas i nas, ali u redu. pitanje za vas – zašto ste toliki politički rijaliti? Što ste toliki politikanti? Ono što ste rekli da je prioritet i najveće bogatstvo bilo do 2012. godine, sada kao ne valja za Republiku Srbiju. To pokazuje neozbiljnost, neodgovornost i politikanstvo ljudi iz opozicije. Hvala. 

SNEŽANA PAUNOVIĆ: Zahvaljujem. Reč ima ministarka, pa idemo dalje na ovlašćene. Izvolite. 

DUBRAVKA ĐEDOVIĆ HANDANOVIĆ: Pomenuli ste profesora Mijatovića, to mi je veoma drago pošto je on javno objasnio da je projekat dobar i zapravo razobličio sve lažne ekologe, tako da mogli ste slobodno da ga citirate, ali to niste. Bavili ste se u svom vremenu apsolutno svim i svačim, osim teme, odnosno izmene zakona, ali evo da vam samo pojasnim što se ekonomskog i strateškog interesa Srbije tiče, mi smo apsolutno u tome jasni, a to je da se ona razvija kroz proizvodnju i katoda i baterija i električnih automobila, a to bi bilo nemoguće bez kritičnih sirovina. Litijum imamo, i to overene rezerve, gotovo najveće u Evropi. Ako studije pokažu da je bezbedno da se eksploatiše, to će se uraditi i po srpskim zakonima, ali pre svega po evropskim standardima, što smo i pokazali, pre svega potpisivanjem memoranduma sa EU, gde su bili i direktori najuglednijih automobilskih giganata na svetu, među kojima je i „Mercedes benz“. Ali to vam očigledno toliko smeta, jer je bilo tako nešto nezamislivo da izvršni direktor „Mercedes benza“ dođe u Srbiju za vaše vreme. Uskoro počinje proizvodnja električnih vozila u Srbiji. Dakle, pokazala sam i ekonomske analize i efekte koji jasno i nedvosmisleno kroz brojeve pokazuju eventualne doprinose koji idu i do 12 milijardi evra godišnje, koji donose 20.000 radnih mesta, neizmerno veće plate, neizmerno veće prilike za zapošljavanje, nekoliko puta uvećane budžete opština i gradova u zapadnoj Srbiji, i to je interes. Interes je da se zaposli 20.000 ljudi, sa prosečnom platom većom od 1.400 evra, da se opštine i gradovi razvijaju, da Srbija ima u svojoj zemlji proizvodnju električnih automobila ili da piše negde mejd in Srbija, kako je neko nekada rekao. Ne znam šta je tu toliko nejasno, osim da ne možete to da zapamtite već tri dana, a da pritom pominjete ekonomske analize, ne ulazim uopšte u stručnost tih ljudi, samo iznosim činjenicu da je dinar devalvirao za vreme njihovih funkcija 10,5%, za samo dve godine. Eto, toliko o tim funkcijama. Bavili ste se „Elektrodistribucijom“, a meni ste upućivali pitanja kao da se Ministarstvo bavi izdavanjem računa i ostalim stvarima. Žao mi je što niste uspeli nijedno pametno brojilo digitalno da ugradite, za koje ste se zadužili 80 miliona evra, lično 2011. godine, ta Vlada, ali nije uspela nijedno da ugradi, iako je pokušavala. Mi smo započeli najveću modernizaciju „Elektrodistribucije Srbije“, sa preko 400 miliona evra ulaganja. Da, i oni će dati efekata, da, nijedan jedini građanin Srbije neće biti oštećen. Bavili ste se i tim temama, umesto da se bavite Predlogom izmena zakona, za koji kažete da je generacijski poduhvat, a razvijali ste projekat onoliko i izdavali dozvole dok ste bili na vlasti. Takođe, i dalje se bavite mojim privatnim i ličnim stvarima, neutemeljeno, neargumentovano, iznosite netačne podatke opet, a da poznajete i malo zakone Republike Srbije, znali biste da to što ste rekli nije apsolutno tačno. Zamolila bih vas da se vratite na temu, da se bavite temom. Ako imate argumente, da ih iznesete i da prekinete i dalje da iznosite neistine i da se bazirate na nekakvim informacijama koje apsolutno nisu tačne, niti su utemeljene, niti imaju bilo kakvo uporište u bilo kojoj studiji koja je objavljena i koja je verodostojna. To što se tendenciozno, veče pred skupštinskih rasprava, objavljuju ekonomske analize koje ne mogu čak ni da pogode koliko bi iznosila rudna renta, pa da izračunaju koliko bi to iznosilo po glavi stanovnika, a takođe da niste mogli ni visinu te iste rudne rente da u Predlogu zakona pogodite. Molim vas da prekinete da iznosite i dalje neistine koje se i dalje ovde čuju u ovom domu. Hvala vam. 

SNEŽANA PAUNOVIĆ: Hvala. Kolega Milivojević tvrdi da ima pravo na repliku, jer ga je gospođa Brnabić pomenula, odnosno DS. Bivša vlast sam čak i ja, kolega Milivojeviću. Ne možemo na osnovu toga. Idemo dalje, nestrpljiv je kolega Lazović, ali pre toga ovlašćeni predlagač Danijela Nestorović. Izvolite. Oprostite, gospodine Milivojeviću, ali na osnovu bivša vlast, ne možemo. Hvala vam. 

DANIJELA NESTOROVIĆ: Kako ništa nismo čuli novo od ministarke Đedović, ovde se ponavljaju već danima jedne te iste rečenice koje su izgleda napamet naučene, pročitane s telefona ili kako god već. Imam jedan zadatak, a to je da prenesem sve ono što građani misle o ovome što se dešava u Skupštini, jer svođenje rasprave o ovako bitnom i važnom zakonu koji se odnosi na građane Republike Srbije i na zdravu životnu sredinu svakako predstavlja nešto što je nekome bitno. Očigledno da svođenje rasprave na lični nivo odgovara vama, iako je to jedino što imate da zamerate ovom zakonu i opozicionim narodnim poslanicima, onda je to fenomenalno. Ja ću u tom slučaju pročitati pismo čoveka koga je ovde svako od vas, a i predsednik, nazvao neznalicom – Ratko Ristić. „Nikada nisam bio ubeđen da je Vučić Aleksandar bio najbolji student Pravnog fakulteta Univerziteta u Beogradu, ali sam duboko prožet osećanjem da je postao najveći prevarant sa diplomom cenjenog fakulteta u istoriji Srbije. Mešavina vašarske predstave i vodvilja, čemu je cela Srbija prisustvovala tokom direktnog prenosa, u subotu 7. septembra 2024. godine, ostaće primer iskazivanja nekontrolisanog ličnog samoljublja i pokušaja potčinjavanja čitavog jednog naroda profitnim interesima rudarske korporacije. Kao glavni glumac tragikomedije, pokazuje sav besmisao svoje manipulativne otužne i zanemarujuće vladavine i izlio najdublji prezir prema srpskom čoveku, iskazujući bahati diletantizam i zastrašujuću upornost u nametanju projekta koji narod neće. Okružen vernim sledbenicima koji su uglavnom mudro ćutali, manirima lukavog prodavca švercovane robe sa pančevačkog buvljaka, briljirao u službenoj ulozi, sa kombinovanim likovima Del Boja i Rodnija, barona Minhauzena, „Broja Jedan“ i Super Hika, onaj koji štiti jadne bogate od zlih siromašnih iz stripa Alana Forda, glumeći strogoću prema predstavnicima „Rio Tinta“, uz izveštačenu mešavinu razumevanja, prekora i kritike prema prisutnom narodu. Prisustvovali smo javnom sunovratu, gde predsednik navodno suverene države pravi medijsku, političku i psihološku pripremu za realizaciju Projekta „Jadar“ i svodi sebe na običnog trgovačkog putnika i propagandistu „Rio Tinta“. Gledali smo njegovu bizarnu pratnju, u kojoj se isticao neprijatno izveštačenim osmesima i vidljivom nelagodom što je uopšte prisutan izvesni Jakob Stausholm, izvršni direktor kompanije „Rio Tinto“, koji je izrekao nekoliko obećanja u vezi bezbednosti građana, zadržavanja poverenja ljudi, nadzorne aktivnosti od strane lokalne zajednice, otvorenih i iskrenih razgovora sa svima, priznanja i ispravljanja grešaka. Posle te bljutave tirade, Stausholm je izostavio osvrt na ekološke i društvene tragedije koje je izazvao „Rio Tinto“, sa potpunim uništenjem ekosistema, zagađenjima, pobunama lokalnih zajednica i pravim građanskim ratovima, sa više hiljada mrtvih, rudnici Panguana i Grazberg. Nije pomenuo da u blizini glavnog grada države Juta, SAD, gde više od sto godina funkcioniše rudnik bakra Bingam kanjon, blizu Solt Lejk Sitija, deponuje se više od 300.000 tona toksičnog otpada svake godine, sa jalovištima visine preko 330 metara, odakle se oslobađaju olovo, živa, arsen, kadmijum, što za posledicu ima više od hiljadu preranih smrti svake godine. Lekarska komora Solt Lejk Sitija svake godine šalje žalbe Vrhovnom sudu SAD bezuspešno. Tako je u SAD-u, a šta bi bilo u Srbiji? Na pitanje iz publike zašto kompanija ne rudari u Danskoj, Stausholm je dražesno rezigniran utvrdio kako Danska nije bogata mineralnim resursima kao Srbija i, naravno, slagao. Uvidom u publikaciju, u čijoj izradi su učestvovale, pored svih nordijskih zemalja, i danske stručne službe, navedeno je prisustvo sledećih mineralnih resursa na području Grenlanda: antimon, tungsten, barit, berilijum, kobalt i nikl, fluorspar, galijum, germanijum, grafit, hafnijum, indijum, litijum, niobijum, fosfati, platinasti metali, „retke zemlje“, skandijum, silicijum, tantal, tungsten, vanadijum, bakar, nikl. Zanimljivo je da uz litijum stoji napomena: ima ga mnogo više od procenjenih rezervi! Dok Aleksandar Vučić zapomaže o arbitraži i mogućoj odšteti „Rio Tinta“, neka prouči nedavne događaje u Portugaliji, gde je zbog korupcije u vezi otvaranja rudnika litijuma premijer Antonio Kosta podneo ostavku. Zanimljiv je slučaj Zimbabvea, gde su pritvoreni, ispitivani i proterani zvaničnici i saradnici USAID, zbog optužbi za podrivanje države i koruptivne aktivnosti u vezi otvaranja rudnika litijuma. Aprila 2022. Godine, vlada Meksika je izmenila zakonsku regulativu, kako bi proglasila litijum za nacionalni resurs i ukinula sve dozvole za istraživanje i eksploataciju litijuma, koje su do tada posedovale strane rudarske kompanije. Kompanija "Rio Tinto" bila je upletena u veliki korupcioni skandal u Kini kada su četvorica njenih rukovodilaca uhapšena i osuđena na zatvorske kazne u rasponu od sedam do 14 godina, a posrednik u popravljanju odnosa bio je bivši državni sekretar SAD Henri Kisindžer, naravno, uz odgovarajuću novčanu naknadu. Dakle, Srbija treba da tuži "Rio Tinto" zbog evidentnog kršenja niza propisa, manipulacija isplakom kao opasnim rudarskim otpadom, finansijska malverzacija i zagađenje životne sredine. Već plaćaju odštetu seljacima za prinose uništene zagađenjima. Aleksandar Vučić i njegovi sledbenici, plaćenici "Rio Tinta", vidljivi i nevidljivi, pokušavaju da nametnu imperativ dijaloga o Projektu "Jadar", zasnovan na stručnim argumentima i uz puno učešće naučne zajednice. Savesni i nekorumpirani srpski naučnici već odavno su rekli šta misle o projektu. Navodim nepromenjiv stav od maja 2021. godine, svetski referentnog srpskog konzorcijuma institucija koje se bave živim svetom, predvođenog Biološkim fakultetom univerziteta u Beogradu. Zbog očekivanih ireverzibilnih nepovratnih promena u pojedinim eko sistemima, kao i rizika od značajnog ugrožavanja živog sveta Jadra, Drine i nizvodnih vodotokova, optimalna i osnovna mera za sprečavanje negativnih posledica na stanje biodiverziteta na ovom području je odustajanje od planirane eksploatacije i prerade minerala jadarita. Odbor za zaštitu životne sredine Univerziteta u Beogradu jasno je iskazao stav protiv otvaranja rudnika "Jadar". Vrhunski srpski hidrogeolozi su više puta ponovili da će posledice rudarenja prerade rude i deponovanja jalovine trajno ugroziti poslednje velike rezerve kvalitetnih podzemnih voda zapadne Srbije, u Podrinju i Mačvi. "Rio Tinto" eksperti još uvek nisu objasnili gde će to smestiti deponije jalovine na 553 hektara, sa više desetina miliona tona toksičnog otpada. Krajnje je vreme da se skine oznaka poverljivosti sa ugovora i projekata koji su za "Rio Tinto" realizovali Rudarsko-geološki fakultet, Mašinski fakultet, Tehnološko-metalruški i Poljoprivredni fakultet Univerziteta u Beogradu, a posebno da se isprate tokovi novca prema privatnim firmama univerzitetskih profesora, kao i isplate autorskih honorara pojedinaca, posle čega će svima biti jasno poreklo entuzijazma za realizaciju projekta. Navedeni fakulteti se finansiraju iz budžeta Republike Srbije, dakle, novcem svih građana i nedopustivo je da se bilo šta krije pod velom poslovne tajne. Inače, svoju posvećenost naučnoj zajednici je jasno pokazao u julu 2024. godine, kada je ukinut Naučni savet elektroprivrede Srbije, koji je osnovan 2022. godine, čiji je zadatak bio da se kroz saradnju akademika, naučnika, inženjera, stručnjaka iz EPS-a, unapredi poslovanje najveće srpske energetske kompanije. Dok je Aleksandar Vučić pravio palačinke, možda sa parizerom, arnauti su preko srpskih zastava lepili zastavu nepostojeće države, kao deo svojih genocidnih aktivnosti, sa krajnjim ciljem eliminacije svega srpskog na privremeno okupiranom Kosovu i Metohiji. Od 12. maja 2013. godine, kada je ubedio Srbe da prihvate Briselski sporazum, preko raspuštanja svih srpskih državnih institucija, ukidanje benzinskih pumpi, banaka, civilne zaštite, predaje jezera Gazivode i stacioniranje arnautskih specijalnih jedinica na severu Kosova, došli smo do završnog čina razaranja Srbije za račun međunarodnih rudarskih korporacija, gde Aleksandar Vučić teatralno maše rukama i garantuje. Šta on može bilo kome da garantuje? Setimo se dovođenja nemačkog zlikovca Gerharda Šredera na konvenciju SNS-a na dan bombardovanja, 24. marta, koji je odobrio učešće nemačke vojske u bombardovanju Srbije, angažovanja britanskog lažova i psihopate Tonija Blera za aktivnosti srpske Vlade, odlaska kod Bila Klintona, naredio bombardovanje Srbije i doniranja dva miliona dolara za kampanju Hilari Klinton, do sedenja u magarećoj klupi kod Donalda Trampa i pokloničkih putovanja u Davos, susreta sa Klausom Švabom, Aleksandrom Šorošem i menadžerima "Rio Tinta". Koga Aleksandar Vučić predstavlja kada se ogrće srpskom zastavom u Ujedinjenim nacijama na zasedanju na kome se usvaja Deklaracija o Srebrenici, maja 2024. godine, na predlog Nemačke, čijeg premijera Šolca malo kasnije, juli 2024. godine, servilno dočekuje u Srbiji, sa puno obećanja oko kopanja litijuma i drugih mineralnih resursa? Kome se on dodvorava kada donira Francuskoj milion evra za obnovu katedrale Notr Dam u Parizu, dok se za lečenje teško bolesne srpske dece novac sakuplja preko SMS poruka? Kako to da ima novca za nacionalni fudbalski stadion više od 600 miliona evra i stadione u Leskovcu, Loznici, Zaječaru, Pančevu, Beogradu, Zrenjaninu i Kragujevcu, dok se ljudi bore da očuvaju život u selima, a desetine varošica u gradovima nemaju dovoljno kvalitetne vode za piće? Zašto Zdenka Vučetić iz sela Uzovnice, majka vojnika poginulog na Kosovu i Metohiji, mora od njega lično da traži izgradnju puta do svoje kuće? 

SNEŽANA PAUNOVIĆ: Gospođo Nestorović, jel možemo malo o Predlogu zakona koji zastupate? 

DANIJELA NESTOROVIĆ: Ja o tome i govorim. Ne možete da me prekidate, pričam i o tome a ujedno prenosim i reči Ratka Ristića. Smatram da je pomenut više puta a kako nema pravo da se obrati i odbrani. 

SNEŽANA PAUNOVIĆ: Kolege, jel mogu ja da se bavim tim? Hvala. Nastavite, gospođo Nestorović. 

DANIJELA NESTOROVIĆ: Prema članu 3. Ustava Republike Srbije, vladavina prava je osnovna pretpostavka Ustava i počiva na neotuđivim ljudskim pravima, dok prema članu 4.

SNEŽANA PAUNOVIĆ: Izvinite još jednom. Kolega Milivojeviću, ja vas molim. 

DANIJELA NESTOROVIĆ: .uređenje vlasti počiva na podeli vlasti na zakonodavnu, izvršnu i sudsku. Zašto je onda Vlada protivustavno preuzela nadležnost za utvrđivanje politike u oblasti rudarstva, posebno što Srbija nema važeću strategiju upravljanja mineralnim i drugim geološkim resursima? Tek u martu 2024. godine započela je izrada strategije za period 2025-2040. godina sa projekcijom do 2050. godine, čime je nezakonito preuzela nadležnosti Narodne skupštine povređujući ustavno načelo vladavine prava i podele vlasti. Kao pravnik, Aleksandar Vučić nije uočio ili nije hteo, što je još gore, da Ustavni sud svojom odlukom od jula 2024. godine i sam pogrešno postupa i daje uputstvo Vladi o tome da je utvrđivanje politike u oblasti rudarstva u njenoj nadležnosti. Možda će mu u razumevanju problema pomoći čuveni pravnik, Vojislav Šešelj umesto što daje tupave komentare o stvarima koje ne razume i vređa referente srpske naučnike. U svom egocentričnom i konfuznom ekspozeu je pomenuo moje, misleći, ovde govorimo o Ratku Ristiću i slagao nekoliko puta, za nešto više od 60 sekundi. Tražili ste da dovedete profesora Ristića koji ništa ne zna, svaki dan nam soli pamet na svim televizijama, znate da ne može ništa da im kaže, znate da nije stručan ni za šta, jesam istinu rekao, sve znam. Istina je da sam poslednji put imao televizijsko pojavljivanje početkom avgusta dok je Aleksandar Vučić imao nekoliko stotina obraćanja na svojim medijskim trovačnicama „Pink“, „Informer“, „Hepi“, „Kurir“, „Blic“, sve više i RTS. Niko me nije pozvao na raspravu u Ljuboviji, niti bih otišao na taj nepotrebni događaj kao što se rado odazivam na pozive naših ljudi širom Srbije i sa mojim kolegama držim predavanja u salama, seoskim zadrugama i na otvorenom. O tome šta ja znam ili ne znam, koliko sam stručan ili ne, neće suditi Aleksandar Vučić niti njegov duhovni tata Vojislav Šešelj, obojica pravnici koji nikada ništa nisu radili sem bavljenja politikom koja je imala tragične posledice po srpski narod. Bestidni Šešelj je komentarisao problematiku rudnika Jadar, kao potpuni diletant i pri tom dopustio sebi da izvređa akademike SANU, elitne srpske naučnike i profesore univerziteta u Beogradu. Aleksandar Vučić je zaronio na dno septičke jame kada je i Šešelja angažovao u ovom.

SNEŽANA PAUNOVIĆ: Gospođo Nestorović, član 109. molim vas, ali sad zaista da prestanemo da od ove Skupštine pravimo cirkus. Izgovorili ste toliko uvreda da je trebalo da vas prekinem još u trećem minutu. Da li u svoje ime ili u ime gospodina koga citirate, potpuno je nevažno, govoreći o ljudima koji pre svega ne sede u ovoj sali, a ovlašćeni ste predlagač zakona i u obavezi da bar vi, ako već niko drugi, od potpisnika ne govori o zakonu, ali vi govorite. Ljubazno vas molim, dva puta juče i danas ponovo, da govorite o Predlogu zakona. Vi uporno ignorišete moju molbu koja je krajnje ljubazna i terate me da primenim član 109. koji kaže da imam pravo i da izreknem opomenu i da vam oduzmem reč. Molim vas, prijavite se ponovo, ako možete i imate šta da kažete o Predlogu zakona. Citate, rasprave koje bi trebalo da se vode između profesora, eventualno gospodina Šešelja morate da organizujete van ove sale, i to je jedino što ste u obavezi da uradite. Ovde ste u obavezi da svoje kolege narodne poslanike, uključujući i mene, ubedite da ste u pravu sa predlogom ovog zakona i ajde da uradite taj posao. Izvolite, ako želite reč, još jednom prijavite se. 

DANIJELA NESTOROVIĆ: Prijavila sam se za reč. Da vam skrenem pažnju, niste me opominjali prethodna dva dana. Ako se ko ovde držao toga, Predloga zakona i obrazloženja ovog zakona, to sam bila ja. Znači, trebali ste tako isto da opomenete onda i predsednicu parlamenta koja sada sedi u poslaničkim klupama, kao i predstavnika poslaničke grupe koji ovde bukvalno svodi raspravu na lični novu pominjući i vređajući te iste profesore. Ja sam čitala, ovo je bio citat profesora Ratka Ristića, ali ako to smeta ja ću, evo, prestati, osim što ću samo napomenuti još jednom – zamolila bih vas da srpske profesore, akademike, naučnike ne vređate. Oni nisu u vašem. Moram samo još jednu rečenicu, da vam više ne bi oduzimala vreme ili smetala i rezignirala, nema odstupanja, nema kopanja, nema referenduma. Rio Tinto marš iz Srbije! 

SNEŽANA PAUNOVIĆ: Potražite stenograme, imate onlajn snimke, shvatićete da sam upozoravala onoliko puta. Poslovnik, predsednica Narodne skupštine, Ana Brnabić. 

ANA BRNABIĆ: Povreda Poslovnika člana 106. i člana 107 – dostojanstvo Narodne skupštine. Ja molim poštovane građane Srbije i molim vas da uzmete stenobeleške i da vrate i da čuju šta je ovlašćeni predlagač ispred čitave opozicije rekla o našim naučnicima. Citiram: „savesni i nekorumpirani srpski naučnici, a koji se sa njima slažu“. Svi ostali su za njih nesavesni i korumpirani. Da nazivate čitav jedan fakultet korumpiranim, da nazivate sve ostale naše naučnike korumpiranim, to je uvreda za dostojanstvo Narodne skupštine i to je uvreda za čitavu Republiku Srbiju i to vas, citiram. Molim ljude da pogledaju kakvi ljudi ove predstavljaju ovaj predlog zakona i kakvi ljudi pričaju. I, ovo je rekla – u ime čitave opozicije. Konačno, o kakvim ljudima se radi moram da kažem poštovanim građanima Srbije i po tome što kada pogledate današnju sednicu, u 10.36 časova sam sa mesta predsedavajućeg pitala poštovanu narodnu poslanicu da li je prijavila ovaj incident koji je rekla da se desio Ministarstvu unutrašnjih poslova. Čuli ste svi, poštovani građani, da je rekla – da. Incident je prijavljen u 10.45 časova. Izašli su napolje i onda prijavili Ministarstvu unutrašnjih poslova. E, toliko o tome koliko kredibiliteta imaju, toliko o tome kako istinu pričaju i toliko o tome koliko ne lažu i ne varaju ovaj narod. Lažete i varate! I, lažete i varate! I, lažete i varate! I, lažete i varate, tri dana, ljudi! 

SNEŽANA PAUNOVIĆ: Pravo na repliku, kolega Milenko Jovanov. Kolega Jovanov, nisam videla Poslovnik. Samo polako. Mogu ja da zvonim i 15 minuta, ali reč neće dobiti niko dok u ovoj sali ne bude tišina. Kolega Stefanoviću, ja moram da obrišem sistem, znam da ne možete da se prijavite zato što je lista puna. Pokušajte sada. Kolega Stefanović, po Poslovniku. 

BORKO STEFANOVIĆ: Gospođo predsedavajuća. 

SNEŽANA PAUNOVIĆ: Kolege, ja zaista moram da čujem povredu Poslovnika. 

BORKO STEFANOVIĆ: Član 103, pa na neki način i član 104. ali ostaću na članu 103. i on je prekršen zbog toga što je predsednica Skupštine, koja, ja moram da kažem, mi smo svi srećni pošto ovde pokušavamo od prvog dana da tražimo da kada ima nešto da kaže da siđe u klupe i to se i dogodilo na ovom zasedanju, i ja mislim da je to jako pozitivno. Međutim, vi ste dozvolili njoj da sve vreme duže od predviđenog vremena ona ustvari ima repliku. Ona žena, što je u redu, ali ste vi morali da reagujete, da je prekinete i da joj oduzmete reč, zato što je koristila povredu Poslovnika za repliku. I sada ne može niko da odgovori na to, ne može da reaguje ovde na bilo koji način, što dovodi poslanike u nejednak položaj i dovodi poslanike u situaciju da građani koji ovo gledaju, sa zanimanjem, zato što ih zanima, šta će se desiti sa ovom zemljom, sada misle da ovde niko neće da odgovori na ovo što je ona rekla, ne može da odgovori jer je koristila pravo na repliku i time zloupotrebila Poslovnik. Mislim da ste morali reagovati, da je prekinete, a ona svakako kao ovlašćena može da se javi i da kroz repliku reaguje ili kroz svoj nastup ili bilo šta drugo, naravno ako uspe u tome da jednom u političkoj karijeri ubode istinu, što mislim da ne može da se o nju saplete. Hvala, ne treba da se izjasni Skupština. 

SNEŽANA PAUNOVIĆ: Hvala što ne treba da se izjasnimo, svakako ste ubeđeni, ja sam sigurna da da je bilo osnova da oduzmem reč predsednici Parlamenta, ja bih to uradila, kao što bih primenila član 103. ali je predsednica Parlamenta, svidelo se vama ili ne, govorila o gruboj povredi i dostojanstvu ovog doma. I to jeste suština njenog javljanja. Kolega Lutovac, izvolite da čujemo vas. 

ZORAN LUTOVAC: Dali ste mi dobar šlagvort, ona se pozvala na povredu dostojanstva Skupštine. 

SNEŽANA PAUNOVIĆ: Samo pre nego iskoristite moj šlagvort, pozovite se na član. 

ZORAN LUTOVAC: Član 27. Morali ste da je prekinete, kada se pozvala na taj član o povredi dostojanstva Skupštine, a onda je sama grubo povredila dostojanstvo Skupštine, nazivajući sve ove ljude lažovima. Morali ste da reagujete. Ne treba da se izjasni Skupština o tome. 

SNEŽANA PAUNOVIĆ: Niste u pravu kolega Lutovac, ali da vam ne objašnjavam zašto, suludo bi bilo. Kolega Šćekiću, ja vas molim. Pravo na repliku, kolega Jovanov. 

MILENKO JOVANOV: Ja sada ne znam ni kome da odgovaram, jer ovo ustvari nisu bile reči osobe koja je čitala, jer ona je čitala reči Ratka Ristića, a Ratko Ristić, ne znam ni što bi njemu bilo ko šta odgovarao, jer ta moralna gromada, sam za sebe kaže sledeće – 2017. godine, decembra, govorio sam protiv, istupao sam protiv mini hidrocentrala, a onda je 4 godine bio član Komisije koja je njemu izdavala dozvole za mini hidrocentrale. Znači, on je govorio protiv mini hidrocentrala, a onda bio član Komisije koja je izdavala dozvole za mini hidrocentrale, pet dozvola za mini hidrocentrale dao i kada više nije bilo para, on se pokupio i otišao i rekao, e sada sam ja protiv mini hidrocentrala. I tu moralnu gromadu vi nama ovde citirate i hoćete svaka budala koja vam pošalje pismo, vi nama ovde da čitate. Šta je sledeće, da nam čitate pismo, kako ono beše – Piše Mujo majci iz Nemačke, jel to sada sledeće što ćete da nam čitate. Znači, kome god padne na pamet, ko gleda sednicu, dokon, sedne za računar, napiše pismo, pošalje ovlašćenom i ona nam čita dva sata šta je taj u časovima dokolice i rastrojstva napisao. Izbacio čovek gomilu uvreda, bljuvotina, kaže, Aleksandar Vučić zaronio u dno septičke jame. Ako je Aleksandar Vučić zaronio na dno septičke jame, na samom dnu naći će nešto što se zove Ratko Ristić. 

SNEŽANA PAUNOVIĆ: Reč ima ministarka Dubravka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Moram samo da napomenem da su citati eksperata koji su u predlogu izmena zakona, odnosno Dragane Đorđević i Ratka Ristića, znači, oni su citirani, oni su profesore i naučnike naše sa više fakulteta i više od 40 njih, pošto su pričali u množini, nazvali plaćenicima, izdajnicima, tretirajući ih za moralno niže oblike ljudskih bića, što je zapravo izazvalo reakcije jednog dela naše akademske javnosti, među kojima je i akademik Cvetković, moram još jednom da naglasim, koji je član SANU, i koji je rekao, i to javno, da je ponižavanje njegovih kolega stručnjaka, od onih koji znaju manje ili nemaju nikakve stručne ingerencije da pričaju o projektu Jadar, zapravo sramota. Znači, pričate o tome i navodite pisma, kao da ste poštar, a ne ovlašćeni predlagač, pa nam ovde čitate nekakva pisma danima, a sve u cilju čega? Stvaranja medijske predstave i dalje nastavljanja kampanje laži, širenja dezinformacija. Takođe je u tom istom predlogu zakona taj isti profesor čije ste nadugačko pismo čitali, koji ponajmanje ima podataka, argumenta za izmene zakona, nego priča o svemu i svačemu, pa tako je, takođe, iznesena laž da litijuma ima više u Nemačkoj, Francuskoj, Velikoj Britaniji i Austriji, što nije tačno, ali da oni ne žele da kopaju svoje lepe zemlje, ali eto, trudio se. Međutim, nije uspeo da sazna gde i u kom su stadijumu i procesu ili su već započeli rafinisanje proizvoda, znači, ili je već započeo proces prerade ili se pripremaju i negde počeli već probni procesi ekstrakcije litijuma. To je, na primer, situacija sa Portugalom. Znači, tamo se litijum eksploatiše, možete to na Guglu ukucate, pa da vidite. To ne radi Rio Tinto, već druga kompanija. Znači, i pre nego što čitate nečije pismo, informišite se. Taj isti profesor je nazvao direktan razgovor sa građanima predsednika Srbije i članova Vlade vašarskom predstavom. On je samo mogao da dođe na tu predstavu, pa da i nešto kaže i da pita, pa možda i da dobije neki odgovor, gde je bio pri tom i direktor kompanije Rio Tinto, znači, možda je mogao da pita uživo, ali ne. Nastavlja kampanju dezinformacija i vidim da je i jutros javno rekao da se planira otvaranje 80 rudnika. Toliko o verodostojnosti, toliko o proverenim informacijama. Više puta smo demantovali da je otvaranje jednog rudnika višedecenijski proces. Kao što vidite, i posle 20 godina nismo još ni blizu, zato što još uvek ima puno posla da se uradi i da se završi, da bi uopšte došli ili bili u mogućnosti da dođemo do toga. Ali, pošto političar Ratko Ristić nije uspeo da pobedi na izborima za gradonačelnika Beograda 2023. godine, političar Ratko Ristić je počeo da se zalaže za ekologiju. Možda bi, pre svega, trebao malo bolje da razume narod i građane, kao što to čini Aleksandar Vučić, pa možda mu i uspe sledeći put. Ali je zanimljivo da je između 2004. i 2021. godine, zapravo 17 godina, bio ekspert, pod znacima navoda ekspert, član različitih državnih komisija za kontrolu prostornih planova, projekata od značaja za Republiku Srbiju i ni jedan jedini put nije ni reč rekao protiv projekta Jadar. Toliko o doslednosti. Isto toliko i ona pisma koja ste čitali, predstavljajući sve građane, a zapravo predstavljate građane koji su ili prodali svoja imanja ili nisu u tome uspeli, pa su onda postali protivnici projekta. 

SNEŽANA PAUNOVIĆ: Radomir Lazović ima reč. 

RADOMIR LAZOVIĆ: Hvala, predsedavajuća. Za početak bih hteo da se zahvalim svim kolegama koji su prethodna dva dana govorili o zaista argumentima o tome zašto ne treba iskopavati litijum, odnosno zašto treba usvojiti ovaj zakon koji smo predložili. Očigledno je da je šef nezadovoljan kako su branili svoje argumente iz vladajuće većine, pa je zato ova nervoza od ranog jutra. Obaveštavam vas, predsedavajuća, da se ne bih direktno obraćao ministarki, da sam je snimio dok je psovala i ukoliko budem mogao da iskoristim taj snimak da se to vidi, to ću i dostaviti javnosti, pa nek se vidi, ali nije prva, što je najgore, ali dobro. Nego, da se vratimo na zakon. Krenuo bih od onoga čime se najviše hvali SNS. Projekat Jadar nije finansijski opravdan. Sva zarada od iskopavanja litijuma će ići Rio Tintu, a država Srbija od poreza rudne rente i drugih taksi može da očekuje jedva toliko da namiri infrastrukturne radove koje treba da uradi da bi se otvorio rudnik. Dragi ljudi, ne znam da li ste svesni, situacija je gora nego što smo mislili. Mi ćemo infrastrukturno opremiti rudnik, napravićemo im sve što im treba, za svoj novac ćemo multinacionalnoj kompaniji pripremiti da mogu samo da dođu i da uzmu naše rudno bogatstvo, a nama će ostaviti sve rizike. Taj projekat Jadar dolazi sa ogromnim rizicima po životnu sredinu i zdravlje ljudi, degradaciju zemljišta, uništavanje šuma, ugrožavanje površinskih i podzemnih voda, vodi raseljavanju stanovništva, prestanku poljoprivrednih aktivnosti, uspostavljanju scenarija permanentnog rizika po zdravlje stanovništva u ovom delu Srbije. Pod tri, Rio Tinto ima užasnu istoriju uništavanja i života i životne sredine u svom dosadašnjem radu širom sveta. Ima brojne izgubljene sporove, naravno, u zemljama u kojima sudovi rade, a u nekim zemljama ima čak i istoriju nameštanja izbora. I tu se našao sa SNS. To je ono što ste radili i što najbolje radio, isto kao što i SNS krade izbore, tako su i ovi nameštali gde im odgovara. Iskustvo nam pokazuje da institucije Srbije, inspekcije, pravosudni sistem ne funkcionišu, zato što nam je cela država puna zagađivača koji se ne kontrolišu i koji se ne kažnjavaju, gde god da pogledate. Nije ni zapadna Srbija izolovana, a bogami ni istočna, koja je praktično žrtvovana. Pod pet, veoma važna stvar, najviši državni funkcioneri Srbije, predsednik države, predsednica Narodne skupštine, a evo, vidite, i ministarka rudarstva i energetike, u potpuno su se stavili u službu ove multinacionalne kompanije. Vidite vi taj žar sa kojim oni nastupaju. Pogledajte te reči koje koristi naša predsednica parlamenta. Sve je najgore što opozicija radi, to je jedna katastrofa, da se usvoji ovaj zakon, stade Srbija. Pa, kako stade, a do sada nije stala? Evo nas bez litijuma živimo. Vi se hvalite uspesima. Ljudi, kad čujete Rio Tinto, koje lice vam se pojavi? Ko je zaštitno lice toga? Šta vam se prvo pojavi kad se setite Rio Tinta? Pa, Brnabić i Vučić. To su zaštitna lica ovog brenda. Ljudi, sve bi vam bilo jasno kad bi mogli da pogledate odakle čita ministarka. Ona čita iz pripremljenih pamfleta Rio Tinta. Podignite te papire da pogledaju ljudi. Pogledajte, da vidimo ko je potpisan ispod. Pa, kompanija vam piše ono što čitate u Narodnoj skupštini, bre. Za koga vi radite, lažna ministarko? Ko vas finansira? Plaća vas narod Srbije, a radite za Rio Tinto. Samo nešto da vam kažem, prvoga dana kada smo postali narodni poslanici ja i moje kolege iz Zeleno-levog fronta, znate li šta smo uradili? Odmah smo tražili komisiju da se utvrdi šta se desilo u rudniku u kome se desila nesreća. A, znate li šta ste vi uradili kao prva stvar u javnosti koju ste uradili? Podržali ste Rio Tinto. Meni to dovoljno govori o vama. Ne trebaju mi nikakvi lični podaci. Ne želim uopšte da govorim o vama, samo o vašem zaposlenju. Za koga radite? Ko vas finansira? Finansira vas Rio Tinto, verovatno, ne znam, pretpostavljam. Zbog svega ovoga Zeleno-levi front podržava Predlog zakona o zabrani iskopavanja litijuma. Mi smo imali zadrške oko dela sa zabranom istraživanja, ali smo odlučili da podržimo većinski stav opozicije zbog toga što nosioci prava istraživanja skoro automatski dobijaju dozvolu za eksploataciju i da se malo vratimo na ovaj finansijski aspekat. Rio Tinto će ljudi uložiti dve i po milijarde evra, ostvariće profit od jedanaest milijardi u 40 godina. Srbija će na osnovu rudne rente, taksi i svega ostalog zaraditi oko 700 miliona evra, ali će morati da opremi infrastrukturu, puteve, saobraćajnice, železnicu, dalekovode, sve što je potrebno ovima da dođu i da nam otmu rudu to ćemo mi platiti, a šta ćemo ako se desi nesreća, ako se desi poplava, ako se desi nešto što nas ubeđuje Rio Tinto da nema šanse da se desi? Opet ćemo mi to platiti samo što ovaj put nećemo platiti samo novcem, nego ćemo platiti zdravljem i životima ljudi. Sigurnu ekonomsku dobit od Rio Tinta, ajde da kažemo, ajde da budemo pošteni ima neko ko će dobiti i neku dobit, dobiće zaposleni, lobisti, odabrani mediji, agencije i advokati, unajmljeni eksperti, korumpirani službenici, oni koji su na zadatku rasprodaje srpskog prirodnog bogatstva. Dakle, vratimo se na rizike ekološke koji nosi ovaj projekat. On će biti sproveden usred plodnog zemljišta, okružen naseljima, štetni uticaj na 20.000 stanovnika, rudnik bi se nalazio iznad jedne od tri najveće rezervne podzemne pijaće vode, jalovište između dve bujične reke, pa jel nije normalno da pitamo o rizicima? Da li ima neko iz ove vlasti da se bavi rizicima ili ćete svi da čitate iz pamfleta Rio Tinta? Rizik za ozbiljno ugrožavanje dolazi iz neposredne ekstrakcije litijuma i u toku prerade rude i u toku decenijskog deponovanja otpada i u toku prevoza opasnih materija, a naravno posebno ukoliko dođe do prirodnih nepogoda. Ajde da samo pogledamo, nemam vremena, samo da pogledamo transport materija. Hiljadu tona sumporne kiseline dnevno. Kakva Srbija ima iskustva sa transportom sirovina i opasnih materija? Prema podacima kompanije „Srbija Kargo“, tokom tri godine, od 2020. i do 2022. godine, do kraja, sa srpskih pruga vozovi su iskliznuli 194 puta. Neko kaže – kako da znamo da li je to mnogo ili malo? Reći ću vam kako - u celoj EU, u svim zemljama EU u istom periodu 180 sličnih nepogoda, nesreća. Dakle, pogledajte to i vi sada meni hoćete da kažete da će svaki dan voz sa sedamnaest cisterni u kojima se nalazi sumporna kiselina, svaki dan da prođe sve u redu. Gledajte ljudi, između Prahova i Zaječara, selo Trnavac, od 2022. do 2023. godine, sedam puta iskače voz iz šina, pa da li nije mogao neko posle šest puta da dođe i da to popravi, bre? Eto koliku vi brigu imate za građane, a da se setimo i Pirota i amonijaka, 50 ljudi u bolnici, dvoje ljudi koji su stradali. Znate šta kaže Irena Vujović? Pa, što bih ja imala nešto da kažem o tome, ne znam ja ništa o tome. Dobrim delom je pitanje litijuma i pitanje o vodi. Da li će doći do kontaminacije, da li će se pomešati podzemna, nadzemna voda, šta će se desiti sa plavljenjem? To su pitanja koja postavljaju ljudi kojima je stalo do zaštite životne sredine i zdravlja ljudi. Samo da vidimo primer kako se brinete o vodama u Srbiji. Zrenjanin je grad žrtvovan. To već ne moramo ni da govorimo, kada čujete Zrenjanin, jasno vam je šta je. Nema pijaće vode, 600.000 ljudi u Vojvodini nema pijaću vodu. Na Paliluli smo, u glavnom gradu, u 21. veku imali arsen u vodi. U Novom Sadu valjkasti crvi. Ne mogu da stignem da pročitam koliko je bilo restrikcija vode ove godine samo, 2024. godine, a znate ko radi dok traju restrikcije - „Ziđin“, jer za njih ima vode, toliko o tome za koga vi brinete. Moram da kažem da će Zeleno-levi front delovati u ovom slučaju na tri polja. Delovaćemo kroz institucije i predlagati slične zakone, ali i, bogami, kroz krivične prijave koje smo podnosili. Vaninstitucionalno ćemo podržati građane na blokadama, na protestima, u svim akcijama, a posebno one koji su najdirektnije ugroženi, koji bi trebalo da budu heroji u našim očima, a koje napadate svakodnevno. Mislim na SEOS, mislim na tog Zlatka Kokanovića, Nebojšu Petkovića i sve te druge ljude koje ste ovde napadali, etiketirali, šta ste im sve radili i delovaćemo na međunarodnom polju. To je ono što ste pokušali da nas ubedite. Uspeli smo da dobijemo podršku krovne organizacije svih evropskih zelenih preko 40 partija iz svih država Evrope i ovo je prva takva podrška, ali nadam se da će doći i od drugih evropskih velikih partija i šta kažu iz evropske zelene partije. Isto što i mi, „korist od aktuelnog projekta ekstrakcije litijuma u Srbiji pripašće kompaniji Rio Tinto, ostavljajući nemerljivu štetu životnoj sredini i lokalnom stanovništvu“, završavam citat. Nema tu nikakve zelene tranzicije. Predsedavajuća, odnosno predsednice parlamenta, jednaka je zelena tranzicija ova lažna koliko je ta simbolika sakoa zelenog kojeg ste danas obukli. Tako deluje ova tranzicija koju predlažete, isto toliko lažnu. Dakle, ne, nije tačno da su svi iz EU za Rio Tinto. Ne, nije tačno da je borba protiv litijuma borba protiv EU, nego je borba za Srbiju, a tek ćemo vam disati za vrat, gde god se pojavite da nudite srpsku zemlju, da nudite srpska prirodna bogatstva i u Evropskom parlamentu i u Bundestagu i u francuskom Senatu, ali pre svega ovde u Narodnoj skupštini Republike Srbije. I neka znaju sve multinacionalne kompanije, sve države sveta neka znaju, svi oni koji ulazite u koruptivne dilove sa kriminalnom hobotnicom SNS da vam ugovori, da vam investicije neće vredeti ni na sudovima, ni na arbitražama, jer su nastali korupcijom, prevarom i podmićivanjem. Ako može jedna Gvineja da se izbori protiv svojih trovača, e pa može vala i Srbija. Za kraj, rekla je ministarka Rio Tinta u jednom trenutku i citiram „hajde da ne slušamo buku, nego da slušamo struku“, budete li nam podmetali plaćene lobiste Rio Tinta kao struku, što radite, slušaćete kuku i motiku. Hvala. 

SNEŽANA PAUNOVIĆ: Kolega Lazoviću, samo da vam pomognem, u sali sedi ministarka u Vladi Republike Srbije. Kvalifikacija koju ste izgovorili zaslužuje opomenu. Ne znate šta se rekli? Uzmite stenogram, preslušajte šta ste rekli. Njemu ne trebaju advokati, samo molim da uzme stenogram i čuje šta je rekao, pročita zapravo. Reč ima Milenko Jovanov, pravo na repliku. 

MILENKO JOVANOV: Ajde idemo sa kraja ka početku. Ako bi ispred njega stavili ašov, lopatu i motiku, glavu dajem ako bi znao šta je motika. To pod jedan. Pod dva, kaže – nudimo srpsku zemlju. On, koji je srpsku zemlju Kosovo i Metohiju ovako dao. Kaže – to je rešeno, to je završeno, to je pri kraju priče, šta mi uopšte o tome pričamo, moramo prihvatiti realnost, i sve one druge fraze koje koristi. Tri, opet su se tužakali strancima, a to smo i očekivali. Kad god imaju problem u Srbiji oni odu, nađu nekog jadnika u Briselu, iskukaju se, ovaj kao nešto podrži. Odmah da znate, rezultat će vam biti isti kao i prethodnog puta, apsolutno isti, tako da nastavite. I onda dolazimo do genijalne priče o kataklizmama. Znači, sve će biti kataklizma. Hajde da vidimo šta su sve najavljivali u prošlosti da će biti kataklizma, poštovani građani. Beograd na vodi biće kataklizma, tamo je porozno tlo, sve će da potone, raspadaće se zgrade. Da li se desilo? Nije. Promenada u Novom Sadu ne može da postoji, pašće, propašće, podzemne vode, ne može da funkcioniše. Da li se desilo? Nije. Most u Novom Sadu opet kataklizma, pa njima je sve kataklizma. Oni pričaju o tome da će da desi kataklizma, a onda će oni valjda da vas odbrane od te kataklizme, koliko im verujete, to ćete sada da čujete. Pošto kaže kako je šef nezadovoljan i kako ovo ništa ne valja što mi radimo, hajde da vidimo ko je stvarno nezadovoljan. - Srpska opozicija deluje rastrojeno, to smo imali prilike doduše da vidimo i kao da je stalno u raskoraku sa raspoloženjem dela naroda i predstavlja i koji je za smenu Vučićevog režima – kaže u današnjim novinama „Danas“, koje, priznaćete, kako oni kažu režimske, Jasmina Lukač, urednica Političke rubrike „Danas“. Toliko o tome ko je zadovoljna, ko nije zadovoljan. Još jedan podatak o tome ko je zadovoljan, ko nije zadovoljan. Kaže sledeće, „Demostat“ ovako, evo da čujete vi - više od polovine ispitanika ima negativan odnos prema ekološkim protestima. Glavni istraživač Srećko Mihajlović rekao na konferenciji za novinare da 31% ispitanih smatra da se preteruje sa protestima zbog litijuma, a 23% kažu da ih protesti ne interesuju. E zato nervoza, zato vika, zato ovaj igrokaz kojem prisustvujemo. Hvala. 

SNEŽANA PAUNOVIĆ: Hvala. Kolega Jovanov, ja ću zamoliti službu da vreme koje ste prekoračili oduzme od vremena poslaničke grupe. Izvinjavam se kolegi Markoviću koji je na vreme podigao Poslovnik, ali ja nisam videla. Pravo na reklamiranje Poslovnika, Uglješa Marković. 

UGLJEŠA MARKOVIĆ: Uvažena predsedavajuća, reklamiram član 107. koji se odnosi na dostojanstvo i želim da vam skrenem pažnju da smatram da ste povredili ovaj član Poslovnika i to iz najmanje dva razloga. Prvi razlog, dozvolili ste da kolega viče na nas nekih 70% svog obraćanja. Ne znam zašto smo dužni da trpimo vikanje. Možemo da se razumemo. Ja želim da vas čujem, želim da čujem vašu argumentaciju, ali nema potrebe da vičete. To je prva stvar. Druga stvar, na koju takođe želim da vam skrenem pažnju, a ona se sada i obraćanju kolege ponovila, a bila je već danas više puta prisutna od strane kolega iz opozicije, a to jeste jedna vrsta pritiska koja se vrši na nas i preti. Kolega je sada, citiram, izgovorio – kuke i motike. Pošto znam da Poslovnik mora da ide neposredno, ali i ovlašćena je takođe danas govorila na sličan način - hoće da upropasti Srbiju, itd. skrećem vam pažnju da ste dužni da se starate o dostojanstvu u toku ove sednice i da kolegama skrenete pažnju da, pod jedan, ne viču, a da, pod broj dva, ne vrše pritisak na svoje kolege narodne poslanike. U danu za glasanje ne tražim da se izjasnimo i hvala. 

SNEŽANA PAUNOVIĆ: Hvala kolega Markoviću. Probala sam da ukaže na sve to. Jeste teško. Nisam sigurna. Vi ste potpuno u pravu, ja sam zadužena da sačuvam dostojanstvo ove Skupštine, ali to ne možete kada zreli ljudi ne žele da održe nivo dostojanstva. Ana Brnabić, pravo na repliku. Izvolite. 

ANA BRNABIĆ: Hvala vam. Ja ću malo drugačije. Poštovana predsedavajuća, poštovani građani Republike Srbije, ovo je možda bilo jedno od možda najvažnijih obraćanja od strane opozicije tokom, evo ovo sad je treći dan, rasprave o ovom Predlogu zakona. Vi ste danas čuli pozive na građanski rat od ovog predstavnika poslaničke grupe. Vi te danas nakon dva dana iscrpne rasprave u ovom parlamentu na zahtev opozicije kada im je bukvalno sve dato, odmah smo prihvatili predlog da diskutujemo Predlogu zakona, oni su ovlašćeni predlagači i imaju svo vreme ovog sveta, pričamo o ovom zakonu posle dva dana, evo u trećem danu već drugi put čujemo, prvo smo to čuli od ovlašćenog predlagača, sada i od predstavnika opozicije da kako god da se ovo završi parlament nije važan, rasprava nije važna, institucije Republike Srbije nisu važne. One za njih mogu i da ne postoje, nego ćemo se mi razračunavati na ulicama, ustaće kuka i motika i mi ćemo onda da se razračunavamo na ulicama, ako se njima slučajno ne svidi kako većina u Narodnoj skupštini glasa. Ali, većina u Narodnoj skupštini je većina koju su građani Republike Srbije odredili. Vidite, za razliku od njih, poštovana predsedavajuća i poštovani građani Republike Srbije, mi i dalje verujemo u institucije, mi verujemo u vladavinu prava i mi verujemo u naše zakone. Još jednom, ja, mislim, 10 put ponavljam, Zakon o rudarstvu i geološkim istraživanjima je sasvim jasan, a sve vreme pričamo o jednom projektu. Ako veruju ljudi u svoje argumente, to će se pokazati u Studiji o proceni o uticaju na životnu sredinu, a onda će Studija o proceni uticaja na životnu sredinu reći da ne može da se da dozvola za eksploataciju, ali je to u stvari sve pokazatelj da oni ljudi ne veruju u ovaj parlament, da njih institucije ne zanimaju, da oni žele pred političko društvo u kome se mi bijemo i ganjamo po ulicama i traže destabilizaciju ove zemlje. Hvala. 

SNEŽANA PAUNOVIĆ: Hvala vam. 

RADOMIR LAZOVIĆ: Replika.

SNEŽANA PAUNOVIĆ: Polako, kolega Lazoviću, pun je sistem. Samo se vi smirite. Vi ste spominjali ministarku. Ona ima pravo da vam odgovori. Vi sačekate svoj red. Samo nemojte da budete nervozni. Dubravka Đedović Handanović ima reč. 

DUBRAVKA ĐEDOVIĆ HANDANOVIĆ: Meni je pre svega žao zbog građana Srbije zato što smo čuli da se ovde preti neredima, nemirima, blokadama puteva, pruga. Znači, ne pričamo uopšte ni o argumentovanoj raspravi, ni o debati. Ne pričamo uopšte o tome da treba da naša izlaganja zasnivamo na činjenicama i na podacima koji su sada dostupni ili pak da sačekamo da se završe sve studije pa da onda argumentovano pričamo. Znači, radi se o pretnjama, radi se o pozivu na nasilje javnom, otvorenom. To ste mogli da čujete. Apsolutno, dragi građani, možda i pozivu na državni udar, iako smo čuli da je Vlada izvršila državni udar, samo nam nije jasno kako je to moguće Vlada protiv same sebe da izvrši državni udar ili pak Ustavni sud. Ali, evo ovo što ste sada čuli je upravo poziv na nasilje u ovoj Skupštini, što je duboko poražavajuće. Kada pričamo o vodama, još jednom moram da naglasim i da se obazrem na neistine koje su izrečene i da ponovim, preko 70% potreba za vodom bi se podmirivalo iz sopstvenih izvora. Znači, putem prikupljanja ili atmosferskih voda ili dotoka podzemnih voda u rudarske prostorije ili pak prečišćavanjem i reciklažom voda koje se već koriste u procesu prerade. Naglasiću još jednom da projekat „Jadar“ neće uticati na vodosnabdevanje lokalnog stanovništva, jer se većina naselja vodom snabdeva iz gradske vodovodne mreže koja vodu dobija na uzvodnim lokacijama od planiranog projekta. Meni je žao što i dalje ne mogu narodni poslanici da se suzdrže, pozivaju na pravila, a ne mogu da prekinu da dobacuju. Znači, nema naznaka da bi moglo da dođe do obaranje nivoa vode u lokalnim bunarima i do vidljivih promena, odnosno nivoa plitkih podzemnih voda u širem području. Lokalna sniženja se mogu očekivati samo unutar kompleksa u zoni rudarskih okana. Ali, meni je i dalje žao što bez ikakvih utemeljenja ili činjenica se iznose opet neistine, a pre svega ja se nazivam nekim ko je lobista, ko radi za nekog, ko je plaćen. Izvolite, gde su vam ti dokazi? Ja nisam potpisala za ove dve godine nijedno rešenje za ovaj projekat, nijedno. Kako ja to onda lobiram? Kako sam ja to onda plaćena kada apsolutno ništa nisam izdala ni potpisala, a za vreme vaše vlasti devet rešenja je izdato i potpisano. Kako onda, na osnovu čega vi nekoga optužujete i iznosite neistine i nije vas nimalo sramota da to radite? Moram da podsetim sve građane Srbije da je Srbija bila 1900. godine samo pet godina kasnije izgradnje Hidroelektrane na Nijagari, mi smo u Srbiji izgradili Hidroelektranu i primenili Teslin sistem proizvodnje električne energije. Preuzeli smo rizike kada smo gradili „Đerdap“, preuzeli smo rizike i kada smo gradili reverzibilnu Hidroelektranu „Bajina Bašta“, preuzeli smo rizike i kada smo otvarali 60.000 ha veliki rudniku u „Kolubari“, zato što od toga danas imamo struju. Ako ne može da se isplati nikom proizvodnja litijuma, pa zašto toliko optužujete da neko radi za Rio Tinto. Ako kažete da je neprofitabilno, ako kažete da o od toga neće imati koristi, da opet cene padaju, da su ekonomske analize takve, pa zašto bi se onda nekome isplatilo da uopšte dolazi i da to radi? Naravno, obmanjujete i govorite neistinu i kada kažete, što mi da kopamo kada niko u Evropi to ne radi. Rekli smo i da to nije tačno i rekli smo da smo se nekada, možda među prvima okretali novim tehnologijama. Ne vidim razlog da danas ne budemo među prvima i da budemo od vodećih zemalja kada su u pitanju nove tehnologije. Da li će do toga doći, zavisi pre svega od svih procesa i procedura koji moraju da budu i završene i zadovoljene i koje smo rekli da moraju da budu u skladu sa najvišim standardima životne sredine. Neistinu ste takođe izneli kada ste rekli da se baterije prave u Makedoniji i u Mađarskoj. Moram da vas podsetim, verovatno na vašu nesreću, da se baterije prave i u Srbiji, u Subotici, da su naši ljudi patentirali jedinstvenu bateriju LFP bateriju koju su testirale evropske automobilske kuće i za koju sirovinu za sada nabavljaju iz Kine. Pošto vam se to ne uklapa u priču o tome da je Srbija kolonija, onda to i ne pominjete. Ne pominjete kada treba da se pohvale neki naši mladi motivisani ljudi koji rade na novim tehnologijama, koji otvaraju star apove i koji treba da se podrže. Isto kao što vam se ne uklapa u priču da proizvodimo tri puta više sumporne kiseline danas i da je koristimo i da je apsolutno proizvodimo više nego što je tri puta potrebno za potrebe projekta „Jadar“, ali i dalje nastavljate da iznosite neistine i da pričate kako će biti isparavanja i sumpornih kiša. Što se rehabilitacije pruga tiče, pa da ste završili projekte za koje ste se zaduživali za rehabilitaciju pruga, verovatno bi bilo malo bolje danas i u boljem stanju bi bile naše pruge. Na svu sreću završava se brzo saobraćajnica do Subotice, pa će građani za sat i 10 minuta moći da dođu do granice sa Mađarskom. Takođe se gradi i nova pruga do Niša, gradi se obilaznica oko Niša. Znači, popravljamo u velikoj meri stanje naših železnica, koje apsolutno niste bili u stanju ni jedan jedini kilometar da rehabilitujete, a da ne govorimo o 500 km izgrađenih autoputeva kojim danas samo možete da se vozite i da zahvalite što ih je neko izgradio. 

SNEŽANA PAUNOVIĆ: Povreda Poslovnika, Tijana Perić Diligenski. Izvolite koleginice. 

TIJANA PERIĆ DILIGENSKI: Zahvaljujem predsedavajuća. Član 116. Odredbe ovog Poslovnika shodno se odnose i na ostale učesnike u raspravi kao što je gospođa ministarka. Gospođo ministarka, vi ne smete da obmanjujete građane 

SNEŽANA PAUNOVIĆ: A vi ne smete da se obraćate ministarki, nego meni. Ajde se vi prijavite ponovo, ali uz obavezu da se obraćate meni, a ne gospođi ministarki. Ako se ponovo obratite gospođi ministarki, ja ću ponovo oduzeti reč. Izvolite Tijana. 

TIJANA PERIĆ DILIGENSKI: Zahvaljujem gospođo predsedavajuća. Možete da budete simultani prevodilac, pa da prenesete gospođi ministarki, obmanjuje građane 

SNEŽANA PAUNOVIĆ: Žao mi je. Vaše nevaspitanje nije moja obaveza. Da je budem prevodilac je uvreda preko koje neću preći. Sedite na svoje mesto i sačekajte svoj red ako imate nešto da kažete. Naučite Poslovnik, vreme vam je, osam meseci ste u parlamentu. Polako kolega Lazoviću. Kolege ja vas molim, ja ću početi da delim opomene zato što ovo postaje neizdrživo. Možete da skakućete koliko god hoćete. To ne utiče na mene u ovom trenutku, odmah da vam kažem. Proučite Poslovnik, javiste se, budite civilizovani i dobićete uvek reč. Danijela Nestorović, kao ovlašćeni predlagač. Izvolite. 

DANIJELA NESTOROVIĆ: Poštovani građani Srbije, imate priliku da vidite kako izgleda kada je neko histeričan jer laže i kako je neko smiren kada govori istinu. Ja zaista nemam nameru da se pravdam bilo kome, pogotovo ne Ani Brnabić. 

SNEŽANA PAUNOVIĆ: Ne čujem gospođu Nestorović, a imam utisak da se meni obratila. Molim vas. 

DANIJELA NESTOROVIĆ: Ja se nisam obratila uopšte. Ako smo već došli na taj nivo da nazivamo jedne druge lažovima i da to prolazi nekažnjeno, ja bih zamolila predsednicu Narodne skupštine, pošto je tako jako brzo saznala kada sam ja izvršila prijavu, a prijavu sam izvršila da nam da dva minuta sa naplatne rampe Doljevac. Jel možemo tako brzo da dobijemo i to? Sada ću da se osvrnem na ono čemu ovde prisustvujemo već dva dana. Dva dana se ovde spočitava nekakvoj bivšoj vlasti za nekakav zakon iz 2006. godine, o rudarstvu i ja u tom smislu moram da napomenem da je upravo ova vlast koja je i trenutno, 2015. i 2021. godine vršila značajne izmene Zakona o rudarskim i geološkim istraživanjima, te je tako u zakonu iz 2015. godine navela da je osnovni cilj tog zakona privlačenje budućih investicionih ulaganja u geološka istraživanja i rudarstvo ili kako je rečeno – stvaranje pozitivnog ambijenta budućim investitorima za ulaganje u oblast rudarstva i geologije. U predlogu tog zakona i u samom zakonu iz 2015. godine navodi se da sprovođenje postupka eksproprijacije će se vršiti prema posebnim propisima. U stavu 2. člana 4. tog zakona propisano je pet mineralnih resursa i sirovina od posebnog značaja za Republiku Srbiju kao što su nafta i gas, ugalj, rude bakra i zlata, rude bora i litijuma i uljni škriljci koji se nama ovde spočitavaju. Šta bi, što ste ih vi ostavili 2015. godine? Takođe, tim zakonom iz 2015. godine su predviđene bile i sledeće odredbe koje govore o tome da je zapravo, a to je u članovima zakona od 68. do 74. – eksploataciono polje će se odobravati bez dokaza o vlasništvu, koje će biti potrebno tek kada zahtev za odobrenje izvođenja radove prođe. Takođe, u zakonu iz 2021. godine u članu 52. kao što znate, taj zakon je još uvek na snazi, piše da nosilac potvrde o rezervama u trajanju od šest godina od izdavanja rešenja ima pravo da dobije rešenje o odobrenju za eksploataciju. Kada pogledate ova dva zakona, iz 2015. i 2021. godine, uporedite ko je dao više prava stranim investitorima, ko je omogućio direktno dobijanje eksploatacionih dozvola i bez ikakvih dokaza i bez studija o proceni uticaja na životnu sredinu, pa onda držite predavanja o nekim starim zakonima od pre 20 godina. 

SNEŽANA PAUNOVIĆ: Povreda Poslovnika, Milenko Jovanov. Izvolite. 

MILENKO JOVANOV: Poštovana predsedavajuća, ja moram da ukažem na povredu Poslovnika, mada mislim da ste je nehotično učinili, iz prostog razloga što je zaista teško zapamtiti, član 107. stav 1 - govornik sednice dužan je da poštuje dostojanstvo, a ovde je narušeno dostojanstvo iz prostog razloga što smo mi sada optuženi da stalno spominjemo 2006. godinu od osobe koja nam je juče u moru onih pisama koje je čitala, koji stižu s vremena na vreme, čitala, između ostalog, i izjavu nekog profesora, ne znam sad ni kojeg, koji je rekao da je istina, sad citiram - problem je nastao zaista, i to je istinito iznošeno od strane gospođe ministarke i poslanika, još 2006. godine izmenama Zakona o rudarstvu, pa onda nesrećnim povezivanjem Zakona o geologiju, rudarstvu, koji je stupio na snagu 2011. godine, itd, itd. Dakle, ona je to čitala juče, a danas nas napada da se mi stalno vraćamo u 2006. godinu. Ja verujem da vi, kao ni ja, ne možete da pohvatate sve baš što je čitano, ali, evo, na meni je da vam ukažem da je to juče upravo ona čitala i da nema smisla nas sada da proziva za ono što je ona čitala, jer je neko poslao da pročita. Hvala. Ne tražim da se glasa. 

SNEŽANA PAUNOVIĆ: Hvala vam. Reč ima Tatjana Marković Topalović. 

TATJANA MARKOVIĆ TOPALOVIĆ: Uvažena predsednice, narodni poslanici, reklamiram povredu člana 116. Odredbe ovog Poslovnika o redu na sednici Narodne skupštine primenjuju se i na druge učesnike na sednici Narodne skupštine. Zamoliću vas, dugo ste već, koliko sam shvatila, na tom mestu, prosto, reakcija gospođe ministarke i poslanika nije reverzibilna. Onako kako se ona ponaša prema narodnim poslanicima trebali bi i narodni poslanici prema njoj. Znači, ona učestvuje i sve se odnosi na druge učesnike. Znači, ne može da nam se obraća uvredljivim tonom i da mi na taj način ne reagujemo. Tako da vas molim, prvo to. Drugo, znate šta, stalno vam se javljaju ovi članovi 106, 107. Ja sam shvatila da ste vi jako dugo u politici, jer je nisam pratila ranije, i zato vas molim, vi ste već verovatno dovoljno naučili da sami odreagujete, ne trebaju vam narodni poslanici opozicije kao kontrolni mehanizam. Znači, znate da ne može da se povredi dostojanstvo, znate da ne mogu da dobacuju, znate da ne mogu da vređaju, potpuno je super i potpuno objektivno sa svih strana da reagujete sami, mislim da vam ne trebaju narodni poslanici za ono što vi već poznajete i znate. Hvala vam lepo. 

SNEŽANA PAUNOVIĆ: Hvala vama. Da li želite da se izjasnimo u danu za glasanje? 

TATJANA MARKOVIĆ TOPALOVIĆ: Želim uvek da se izjasnim.

SNEŽANA PAUNOVIĆ: A sada da vam se zahvalim i za jednu drugu stvar, što ste vrlo korektno ukazali na povredu Poslovnika i potpuno ste u pravu. Ja prepoznajem povrede i 106. i 107. i ne znam da li ste primetili da ulažem ozbiljan napor da ne dođe do povrede Poslovnika. Čak mislim da će i ovo zvono da pregori koliko se trudim da shvatite da je jako ružno to što se dešava u sali. Nažalost, uvažena koleginice, ima ovde situacija koje nisu do mene, a nije do mene način na koji ćete se svi zajedno ponašati. Reč ima Ana Brnabić, pravo na repliku. 

ANA BRNABIĆ: Hvala vam. Pomenuta sam. 

SNEŽANA PAUNOVIĆ: Ana, izvinite, samo da proverim šta je sporno? 

RADOMIR LAZOVIĆ: Valjda je trebalo prvo ja? Jel ima neki red, redosled?

SNEŽANA PAUNOVIĆ: Ali, ja vas nemam u sistemu, gospodine Lazoviću. Dobićete reč posle Ane, izvinjavam se. Ana, vratiću vreme, izvinjavam se. 

ANA BRNABIĆ: Poštovani građani Republike Srbije, kao što ste čuli, čuli ste priznanje da je sve bilo onako kao što sam ja rekla. U 10.36 časova sam kao predsedavajuća, predsednica Narodne skupštine, pitala poštovanu narodnu poslanicu - da li ste prijavili incident o kome ste obavestili građane Srbije Ministarstvu unutrašnjih poslova, da li postoji prijava? Rekla je i ona i njen kolega narodni poslanik sasvim jasno - jesmo, jesmo, i još su me pitali - a zbog čega me to pitate? Ja sam rekla - da bih kao predsednik Narodne skupštine mogla da zamolim Ministarstvo unutrašnjih poslova, odnosno da im naložim da brzo reaguju po tome. A onda se ispostavilo da nisu, da su govorili neistinu pred čitavim auditorijumom, ne ovde svih narodnih poslanika nego čitavom Republikom Srbijom i svima onima koji prate ovaj prenos uživo. Onda su izašli izvan sale i telefonom pozvali Ministarstvo i u 10.45 časova prijavili taj incident. Dakle, isto kao što se desilo i kada je njen kolega narodni poslanik pet dana lagao da sam ja kupila tu rezidenciju u kojoj se nalazim. Rekla sam - ako se dokaže da nisam, da li ćete se izviniti? Čovek je rekao - da, hoću. Ujutru sam pokazala. Da li smo čuli izvinjenje? Ne, čuli smo uvredu. Analogno tome, ako imate tu ljude koji predlažu ovakav zakon i ne možete da im verujete oko ovako lako proverljivih stvari, pa kako možete da im verujete oko bilo čega drugog što pričaju? To je sve što ja imam da kažem. Hvala. 

SNEŽANA PAUNOVIĆ: Hvala. Povreda Poslovnika, kolega Milivojević. Izvolite. 

SRĐAN MILIVOJEVIĆ: Poštovana gospođo predsedavajuća, reklamiram povredu Poslovnika, član 32, gde se kaže da potpredsednik. 

SNEŽANA PAUNOVIĆ: Kolege, ja vas molim, ne čujem povredu Poslovnika. Molim vas, počeću da izričem opomene. Ne treba mi ni aplauz, želim da čujem gospodina Milivojevića. Hvala. 

SRĐAN MILIVOJEVIĆ: Ponoviću ja. Član 32. stav 1. kaže da potpredsednik Narodne skupštine pomaže u radu predsedniku Narodne skupštine. Molim vas da pomognete predsednici Narodne skupštine i da joj kažete da nikada više ne vadi karticu kada se utvrđuje kvorum prilikom glasanja i utvrđivanja kvoruma, jer to je nedostojno ponašanje. Ja kada bih izvadio ovu karticu, meni bi se automatski ugasio mikrofon. Nemojte da se pretvara ova Skupština u Hudinijevo carstvo, da neki mogu sve, da neki ne mogu ništa i da nam o moralu pričaju oni koji predsedavaju Skupštini tako što izvade karticu u faktički nisu u sali. Hvala. 

SNEŽANA PAUNOVIĆ: Gospodine Milivojeviću, ja procenjujem da vi ne želite da se glasa o ovoj povredi Poslovnika, ali imam potrebu da vam pokažem šta će se desiti ako ja sad izvadim ovu karticu. Ovaj mikrofon nije vezan za karticu, što znači, gospodine Milivojeviću, vi i ja smo, dragi kolega, dugo godina poslanici, sećamo se ko je patentirao taj način, i to je legitimna politička borba. Da ne date kvorum na 86 potpisnika zakona, to je potpuno legitimno i nema veze sa moralom. To ima veze sa političkom dovitljivošću. Hvala vam. Poslovnik, Ana Brnabić. 

ANA BRNABIĆ: Poslovnik, član 27. Predsedavajuća, poštovani građani, ovo je neverovatno. Ovi ljudi ne umeju da kažu istinu. Dakle, i ovo je laž. Ja sam stavila svoju karticu i bila prisutna. Najlakše je proveriti to. Najlakše je to proveriti. Dakle, ljudi, još jedna brutalna neistina. Ljudi ne mogu, operisani su, ne mogu da kažu istinu. Ja molim da se ovde neke stručne službe dovedu i da vidimo u čemu je problem sa ljudima koji ne mogu jednu rečenicu da izgovore, a da ne izgovore laž. Hvala vam. 

SNEŽANA PAUNOVIĆ: Pravo na repliku, Radomir Lazović. 

RADOMIR LAZOVIĆ: Prethodnica govornica je, ministarka, odgovarajući mi na ono što sam izneo, potpuno pomešala govore koje su joj spremili iz kompanije, pa je krenula da priča o baterijama, to je bilo juče, o baterijama smo juče pričali. O sumpornoj kiši niti samo pomenuo, niti tvrdim da će nešto takvo biti. pa je govorila o prethodnoj vlasti. Nisam bio u prethodnoj vlasti, većina ljudi ovde nije bila. Dakle, o čemu mi to govorimo? Ali reći ću vam šta nije pomenula. Moram da vam kažem da sam duboko razočaran, danima iz vlasti dolaze priče kako ćemo argumentovano razgovarati. Ponadao sam se, neka trunka mala naivnosti u meni je gorela, da je to možda istina. Zovite me naivnim, zovite, nemam problem s tim, ali nadao sam se da će ovi što su trčali da drže konferencije za medije čim neko pomene litijum i "Rio Tinto", trčali ovako po Skupštini, ne bi li što pre se dohvatili mikrofona, da saopšte istinu koju im piše kompanija, danas ne mogu na tri stvari da odgovore. Reč ne mogu da kažu da projekat nije finansijski opravdan, da projekat dolazi sa ogromnim rizicima, i po šume i po vode i po poljoprivredno zemljište, i sve što sam naveo da ne možete da kažete reč da "Rio Tinto" nema istoriju katastrofalnih projekata, da ne možete da kažete, da odgovorite na to da nam iskustvo pokazuje da institucije u Srbiji ne rade, jer ne kontrolišu i ne kažnjavaju zagađivače. Ni reči o tome. Jel to nije o zakonu? Jel to nije važno? Jel to nije ono što uznemirava građana, a najviši vrh, najvažniji ljudi ovde, ministri, predsednici, Narodne skupštine, pa i onaj ko nije tu i ne treba da bude, reč bre da odgovore na ono što pričamo ovde. Hvala. 

SNEŽANA PAUNOVIĆ: Hvala. Prava na repliku, ministarka Đedović Handanović. 

DUBRAVKA ĐEDOVIĆ HANDANOVIĆ: Što se tiče argumenata, izneli smo ih nebrojani broj puta i pričali i o ekonomskim koristima, ali znate, ko hoće da čuje, hoće, ko neće, neće. To je jednostavno tako. Ko ima političku agendu i nada se da može još nešto poena na ovoj temi da ubere, ali pre svega će to raditi putem nasilja, samo da se još jednom podsetimo. Zanimljivo je da onaj ko je najglasnije ovde na ovu temu i tobož priča o argumentima je samo pre nekoliko dana javno rekao – mi, naravno, ne možemo da utičemo da neko kasnije u nekoj drugoj realnosti to promeni, a pričamo o eksploataciji litijuma i bora. I, to je u redu. Možda će se promeniti okolnosti, možda će doći do nekih novih otkrića, pitam se samo šta će se to promeni. Možda će se promeniti vlast, pa ćete vi da nastavljate da dajete dozvole i da nastavljate da menjate zakone kako vam se ćefne u korist kompanija, kao što ste radili 2006. godine, ali i 2011. godine. Pošto pominjete zakon iz 2021. godine ili 2015. godine, pa samo da vam kažem vi ste neograničeno 2011. godine dali investitorima pravo da mogu da, kad god, za 10, 20, 30, 40 godina, pa oni koji studiraju doživotno, ti verovatno, znači da 20, 30, 40, 50 godina mogu da podnesu zahtev za eksploataciju. Znači, eto je urađeno zakonom iz 2011. godine. Mi smo ih ograničili na šest godina. Da. I, mislim da je to dobro. Mislim da je dobro ograničiti investitore da imaju vremenski rok u kom mogu da podnesu dozvolu za eksploataciju. Eto, pričamo. Kad pričamo o izmenama zakona i kad pričamo o onim predlozima koji su valjani, koji zapravo imaju za cilj da štite interese Republike Srbije, e pa onda ajde da pričamo o njima, ajde da stavimo neke granice. Ajde da zaštitimo interese i građana i Srbije. Tako to radi odgovorna Vlada, a ne one koje menjaju zakone i donose strategije, imenom i prezimenom, nazivajući kompanije koje danas kažu da imaju strašno lošu reputaciju. U Nacionalnoj strategiji piše svetski priznata rudarska kompanija Rio Tinto, imenom i prezimenom. Što se tiče eksproprijacije, i dalje ponavljam, da, ona je zakonom moguća, kao i u zemljama EU. Mi naše zakonodavstvo baziramo na tim principima, apsolutno. Za određene projekte eksproprijacije su moguće, ali na ovom projektu to nije bio slučaj. Znači, imovina potrebna je bila prodavana dobrovoljno. To što je neko dobrovoljno to odlučio i najveća većina njih to uradila, pa šta sad država treba da uradi? Da to nacionalizuje? 

SNEŽANA PAUNOVIĆ: Profesore Pavićeviću, ja vas zaista molim. Sve vreme računam da možete da se uzdržite. Počeću da kažnjavam. 

DUBRAVKA ĐEDOVIĆ HANDANOVIĆ: Što se tiče vlasništva nad zemljištem, kada treba da dođe do izgradnje rudarskih objekata, da to je momenat kada treba da se dokaže vlasništvo. Zašto bi se dokazivalo ranije? Znači, kada treba da se izda dozvola za izgradnju rudarskih objekata tada se dokazuje vlasništvo i rešeni imovinsko-pravni odnosi, i to je apsolutno usaglašeno i sa evropskom regulativom. Što se tiče kritičnih mineralnih sirovina, da prepoznate su u zakonu i EU ih je prepoznala izmenom zakonodavstva njihovog iz marta ove godine. Znači, apsolutno samo trebate malo bolje da se informišete, samo malo bolje da imate argumente, ali pre svega da se dogovorite između vas da li se radi o trajnoj zabrani ili se radi o privremenoj zabrani ili podržavate predlog ili ne podržavate predlog ili mislite da možda će se nešto promeniti – naravno, ne možemo da utičemo da neko kasnije u nekoj drugoj realnosti to promeni. Pa, nemojte da obmanjujete građane Srbije, molim vas. 

SNEŽANA PAUNOVIĆ: Reč ima Danijela Nestorović. 

DANIJELA NESTOROVIĆ: Dobila sam, evo, mogućnost tek sada da se javim, a htela sam odgovorim na ove neistine koje su malopre iznete. Naime, možemo da vratimo snimak, možemo da tražimo stenogram šta je mene predsednica parlamenta tačno pitala. Apsolutno je neistina da me je pitala da li sam prijavila, kako bi ona obezbedila da se informišemo o tome šta se desilo. To nije rečeno. Pitala me je i ja sam potvrdno klimnula glavom, jer ne mogu da komuniciram sa njom i da joj objašnjavam kako sam došla, koliko sa žurila da bih stigla na sednicu Skupštine i odlazila do vulkanizera. Nije smešno. Pa, nije smešno. Ja ne držim svoje automobile na Dedinju u vili, ja ih držim na parkingu u stambenom naselju. Mene nema ko da obezbeđuje. Poslali ste šefa obezbeđenja u hodnik da uzme podatke od mene. Taj čovek je proverio kada sam izvršila prijavu. Pa, što onda ne date da se proveri i ta dva minuta sa naplatne rampe. Pa, dajte molim vas, o čemu se ovde radi, da li pokušavate mene da diskreditujete na taj način, vi govorite nekome da laže. Vi govorite nekome da laže? Pa, kako vas nije sramota. Izvinjavam se zaista, napomenuću da se radi o profesoru Zoranu Stevanoviću, malo pre je kolega zaboravio kako se zove taj neki profesor, tako je rekao. Nisam čitala njegovo pismo, govorila sam zapravo o tome da je rekao da je problem nastao 2011. godine kada su Zakon o rudarstvu i Zakon o geološkim istraživanjima povezani u jedan jedinstveni zakon. Zoran Stevanović nikada nije govorio o tome da je problem nastao 2006. godine zbog nekakve odluke vlasti. Dajte, molim vas, nemojte da obmanjujete narod. Ako sam ja vama najveći problem u ovoj Skupštini, hajde izvolite, svi pričajte šta god hoćete o meni, dajte jedan valjani argument zašto rudnik litijuma u sred Mačve. Ljudi, nijedan jedini valjani dokument niste dali. Nijedan jedini razlog valjani niste dali. 

SNEŽANA PAUNOVIĆ: Hvala vam. Pravo na repliku Ana Brnabić. Izvolite. 

ANA BRNABIĆ: Stvarno, hajde da se vratimo na dnevni red, samo hoću da kažem u 20 sekundi, ljudi, ja ne pokušavam nikoga da diskreditujem, oni to rade sami, ja uopšte ne mogu da pokušavam ništa. Pitam ljude najnormalnije pitanje, da li ste prijavili? Kaže, nisam rekla da, nego sam klimnula glavom, a nisu prijavili. Dakle, nikoga ja ne pokušavam, ljudi diskreditujete se sami. Tako da hvala vam, ali šta da vam kažem, ne mogu ljudi da vam veruju ako lažete, a ne trepnete oko takvih stvari, pa šta da vam veruju oko rudnika litijuma, hajte molim vas. 

SNEŽANA PAUNOVIĆ: Povreda Poslovnika, kolega Cvejić. Izvolite. 

SLOBODAN CVEJIĆ: Zahvaljujem, predsedavajuća. Pošto je ovo već treći put da se gospođa Brnabić vraća na ovu temu, želim da vam skrenem pažnju na dve stvari. Povreda po članu 106. – ne govori o temi današnje diskusije. Dve stvari koje su bitne, prvo je da kod građana i kod nas koji sedimo ovde razvija nesigurnost činjenica da gospođa Brnabić može tako brzo i lako da dođe do podataka iz MUP-a o tome šta se čini. Druga bitna stvar, ovo je strašna manipulacija, kroz razgovor o ovoj temi više nije bitno to što je neko izbušio gume gospođi Nestorović nego je bitno da li je ona deset minuta ranije ili kasnije prijavila neki slučaj. Molim vas, vi možete tu diskusiju da prekinete kad god hoćete nemamo razloga da razgovaramo o tome. 

SNEŽANA PAUNOVIĆ: Ja ću prekinuti i tu diskusiju i vama neću oduzeti vreme, i ako bi bilo osnovano da primenim član 103. Nažalost, vi ste u pravu. Predsednik parlamenta Republike Srbije, koji je ovu sednicu započeo na način da je uvodna rečenica naše koleginice bila da je ona napadnuta od strane NN lica, na način što su joj izbušene gume na automobilu i da će uprkos svim napadima koje trpi nastaviti da brani ovaj zakon, sasvim je logično da predsednica Parlamenta, koja je prva među jednakima, traži od MUP da se ozbiljno ispita slučaj takvog napada na koleginicu. Ne vidim ni jedan razlog, nažalost, i to mora, jer ste se vi upravo pozvali na član 106. za koji sam vašoj koleginici rekla pre 20 minuta da je potpuno u pravu. On se tiče dostojanstva, a dostojanstvo je sve ovo zajedno kolega Cvejiću. Razumem vašu dobru volju, razumite i vi moju, ali ovo jeste situacija koja je nažalost, morala da se ovako transparentno završi pred građanima Srbije. Hvala najlepše. Imamo povredu Poslovnika Aleksandar Jovanović. Izvolite. 

ALEKSANDAR JOVANOVIĆ: Gospođo Paunović, član 112, vi znate šta piše u članu 112, ukoliko onaj koji predsedava nije u stanju da uspostavi red na sednici može da odredi pauzu od 10 minuta i mislim da ne bi bilo loše, da mi koji smo protiv ovog rudnika i ovi koji su legli na rudu preko puta, malo odmorimo 10 minuta pa, da se ovo nastavi. Hvala. 

SNEŽANA PAUNOVIĆ: Meni je žao, ali nećete odmoriti 10 minuta. Ova će se sednica nastaviti do redovnog vremena za pauzu. Kolega Lazoviću, držite Poslovnik. Izvolite. 

RADOMIR LAZOVIĆ: Član 108. povreda, stav 1. Predsedavajuća, imamo zaista situaciju, dakle, ovde smo se svi iščuđavali ko poziva na nasilje, ko ne poziva na nasilje, da li će biti nasilje, da li je nasilje ovo što radi vladajuća većina sa voljom građana da se radi rudnik litijuma i slično, za to vreme nam je promaklo nešto što mislim da zaista nije u redu da se desilo nasilje. Desilo se nasilje koje je bilo namenjeno osobi koja ovde tri dana predstavlja ovaj Predlog zakona. Da li možemo, da prepoznamo ozbiljnost toga, pa, da se predsednica Skupštine ovde ne iščuđava na vreme kada je šta prijavljeno, nego da osudi ovo nasilje koje se očigledno desilo, ne neko buduće, ne neko potencijalno, nego ovo što se sada desilo. Imate li način da kažete, da kažete, da to nije u redu, nego ste ovde utvrdili, krenuli ste odmah da utvrđujete kada je ko potrčao, kada je ko zvao. Daj, recite nije u redu. Eto šta je rezultat vaše vlasti. Ta podela među ljudima, to konstantno nasilje koje preti, preti zato što vi utičete na to. Učinite iskorak neki, učinite iskorak u tom pravcu, zaustavite se ljudi, nemojte da relativizujete to. Dajte, osudite, dajte, ne igrajte se sa time. Ženi su izbušene gume, jel može nešto da se uradi po tom pitanju ovde, ili ne može, ili treba da stradaju ljudi? Nemojte to da radite, ne igrajte se, bre. 

SNEŽANA PAUNOVIĆ: Hvala kolega Lazoviću. Da li želite da se izjasnimo o povredi Poslovnika? Upravo je to poenta. Želeli smo da reagujemo na nasilje. Kolega Lazoviću, počeli ste da reklamirate povredu Poslovnika toliko tiho da vas nisam čula, a sada vičete na mene, koja pokušava da vam odgovori, toliko glasno, da ja ne čujem sebe. Intervencija nije bila da proverimo u koje vreme je gospođa Nestorović podnela prijavu. Poslovnik Kolega Jovanov. 

MILENKO JOVANOV: Član 107. Dostojanstvo, u dva slučaja, ovaj slučaj što preti kukama i motikama, nekoga optužuje da će da izazove građanski rat. Džaba zvonite, za to treba opomena. Drugo, evo ga stenogram od juče, pošto kaže da ja lažem i da nije profesor rekao to što je rekao – evo stenogram od juče šta je čitala Danijela Nestorović. Dakle, 16.30- 16.40 : „Predsedavajuća: Hvala, evo kolega Jovanoviću, odmah dajem reč gospođi Nestorović, daću vam repliku kolega Lutovac, iako objektivno vi nemate na to pravo. Idemo dalje. On je dodao da je problem nastao 2006. godine izmenama Zakona o rudarstvu, a onda nesrećnim povezivanjem Zakona o geologiji i rudarstvu koje stupa na snagu 2011. godine, dakle posle 50 godina, potpuno dve različite struke, geologija kao oblast istraživanja i rudarstvo kao oblast eksploatacije, mineralne sirovine.“ Lažu, znači čim zinu lažu, ne zna šta čita ili nas svesno laže ceo dan. Dajte više da reagujemo na to i nek prestanu da vređaju ovu Skupštinu i sve nas zajedno. Dakle, optužuje nas da govorimo ono, što ona govori i kada je citiramo, kaže da to nije rekla. Ne tražim da se Skupština izjasni o tome. 

SNEŽANA PAUNOVIĆ: Miloš Jovanović, ima reč. 

MILOŠ JOVANOVIĆ: Hvala vam, gospođo predsedavajuća. Ja se maločas nisam javio za povredu Poslovnika, nemam taj običaj, ali zaista onaj malopređašnji incident nedopustiv je i nije na vašu adresu, nego na adresu vaše prethodnice. Ali kada bilo ko, bilo kome kaže, citiram – đubre jedno, ustaško. Taj mora biti opomenut. Ne može da se desi da ne dođe do opomene. Ja razumem i duple standarde i različite aršine, ali nemojte da preterujete u tome i srozavanju treba neki kraj, neku granicu naći. Što se teme tiče, pre nego što gospođo ministarko pređemo na temu, gospođo predsednice Narodne skupštine, ja očekujem i svi mi očekujemo od vas, da kao što ste ovaj predlog zakona stavili kao jedinu tačku dnevnog reda sednice redovnog zasedanja Narodne Skupštine, da to isto učinite i sa našim predlogom koji se tiče Kosova i Metohije, odnosno Zakona o zastupanju i zaštiti državnih interesa države Srbije na KiM, mislim da je ta rasprava podjednako važna, a zapravo verujem i mnogo važnija, jer je pitanje eksploatacije jadarita, ili zabrane eksploatacije jadarita izuzetno značajno, ali za svaku državu je kud i kamo značajnije, kada se suočava sa delom teritorije koji je proglasio, odnosno formalizovao secesiju, i koja se bori sa secesijom. Sramota je što mi od trenutka od kada je obelodanjen zvanični tekst, tzv. Francusko-Nemačkog sporazuma, i zvaničan tekst Ohridskog sporazuma, nismo u ovom najviše predstavničkom domu raspravljali pitanje i problem KiM i verujem da će to da se promeni i to na način o kome smo razgovarali na Kolegijumu, da se ne jurimo i ne igramo mačke i miša, nego nekoliko dana unapred kao jedina tačka dnevnog reda, da se taj zakon stavi u okviru redovnog zasedanja Narodne skupštine. E sada, što se tiče litijuma, odnosno jadarita, ja ću pokušati relativno kratko da dam nekoliko napomena s obzirom na činjenicu da će naš kolega i zamenik predsednika POKS, Dušan Radosavljević u ime poslaničke grupe podrobnije izneti naše stavove, ali ste mi i vi gospođo Brnabić dali šlagvort kada ste pričali o lažima, obmanama. Meni se čini i sva je prilika da je tako, da su sve vaše reči, celokupna vaša priča, bogami i vaše delovanje vezano za ovu problematiku najobičnija obmana, da ne kažem prevara. I krenula je gospodo naprednjaci sa prevarom januara 2022. godine, kada ste i vi obustavili taj projekat. Gospođo Brnabić, citiram, 20. januar 2022. godine – na upravo završenoj sednici Vlade, ukinuta je uredba o prostornom planu područja posebne namene za realizaciju projekta, eksploatacije i prerade minerala jadarita od 13. februara 2020. godine. I više ne postoji, samim tim, poštovani građani, poništeni su svi upravni akti vezani za Rio Tinto, sve dozvole, rešenja, ugovore, nismo imali. Kraj priče kada je u pitanju jadarit i ne znam kako smo se ovde našli. Našli smo se sa ovom sednicom ovde, zato što ste u međuvremenu, ali ne odmah sačekali da prođu decembarski izbori 2023. godine i aprilski 2022. godine, pa ste onda vi reaktivirali priču o jadaritu i eksploataciju litijuma, niko drugi nego vi i porekli ste ono što ste uradili i ono što ste rekli i nije vam to prvi put, gospodo, kada pričamo o lažima i obmanama. Ista je priča bila i nakon nesagledive tragedije, nepojmljive tragedije, tu ćemo se svi složiti, koja se desila oglednoj Osnovnoj školi „Vladislav Ribnikar“ i kada je jasno rečeno od strane ove vlasti da će rijaliti programi biti ukinuti, pa su bili ukinuti nekoliko dana. Čim ste ocenili da možete da nastavite sa trovanjem, to ste nastavili. Dakle, to vam dođe kao druga priroda ponekad, obmana i prevara građana. Ima primera toga još puno i zato vam ljudi ne veruju i ne veruju institucijama, jer ste ih privatizovali. Obmane su i priče o automatskoj vezi između istražnih radnji i rešenja o odobrenju za eksploataciju neke rude. Ispada po vašem da su izmene i dopune zakona 2006. godine, koje odavno više nisu na snazi, a bogami do skora da svako ko dobije prava na istraživanje će sigurno bez ikakvog daljeg upliva države morati da eksploatiše, pa to jednostavno nije tačno. To jednostavno ne može biti tačno i to ste vi sami potvrdili, i vi gospođo ministarka i vi gospođo predsednice Skupštine kada ste rekli da postoji još niz dozvola koje treba da dobije određena kompanija, makar bila jedina, makar držala i monopol, da bi došlo do eksploatacije. To je rekao i pokojni Radomir Naumov 2006. godine kada je rekao tada – da „Rio Tinto“ nije ni tražio, pa nije ni mogao da dobije dozvolu za eksploataciju, a nema je ni sada. Ako je nema sada, nije mogao ni da ima tada. Da li je zakon tada, odnosno da li su izmene i dopune da li su dobro skrojene ili nisu možemo da sudimo, prosuđujemo u odnosu na ondašnji kontekst, ali nemojte da obmanjujete da to nužno vodi da „Rio Tinto“ gotovo, završio je posao. Nije tačno, niti biste vi mogli 2022. godine da donosite ove vaše odluke. Dakle, i to je obmana i pritom dozvolite mi i taj vaš manir, to sam više puta govorio u ovoj sali, da nakon više od dvanaest godina vlasti, što niko u Srbiji od 1990. godine i povratka višestranačja nije imao i nije tako dugo vladao, taj vaš manir da se stalno pozivate, da kukate na nešto što je urađeno ranije da vi eto čedni, nevini, prepušteni vadite kestenje iz vatre, kukavički je. Sitno je, gospodo. Ne priliči nikome, ja verujem čak ni vama. Prekinite sa tim. Dvanaest godina vlasti nije mali period. Svašta ste mogli da napravite, temelje za ovu državu, i ekonomske i nacionalne. Plašim se da niste ništa osim temelje korupcije. Treća stvar - obmana o ekonomskom procvatu zemlje ako budemo eksploatisali jadarit. Hajde, ovako neka bude, ostaviću po strani analize gospodina Mijatovića, profesorke Popović, pa i gospodina Drakulića, koji je ipak privrednik, neka bude da je tačna informacija o prihodima koju naša zemlja treba da dobije od cele te priče o eksploataciji, gde je jedina tačna informacija data od direktora projekata Rio Tinta, gospodina Čeda Bluita, ja se izvinjavam ako ne izgovaram pravilno njegovo ime, dotični će oprostiti. Takva je bila transkripcija u medijima. On je rekao da ćemo mi kao država prihodovati 185 miliona evra na godišnjem nivou. Da ostavimo po strani, rekoh, onih 17 miliona evra procena naših stručnjaka, da ostavimo i po strani informaciju Fiskalnog saveta od pre nekoliko godina da mi u ovoj zemlji gubimo 1% do 1,5% zbog korupcije i nedostatka ili te slabosti institucija, što mu dođe skoro oko milijarde evra godišnje, što je šest puta više od ovih 185 miliona evra. Ostaviću po strani, gospođo ministarka, i te priče meni deluju kao floskula, neka bude da ja grešim, o vozovima koji idu, pa ako ne uletimo u voz, propustićemo, o lancima globalnih snabdevanjima itd, itd. Dakle, uzmimo, poštovani građani, da je ta cifra Čeda Bluita tačna - 185 miliona evra godišnje za Srbiju. Gospodo, fudbalski transferi, kada jedan igrač pređe iz jednog kluba u drugi klub umeju da budu veći od te cifre, 150 miliona evra, 180 miliona evra, 220 miliona evra za neke. Kada običan fudbaler, dobar fudbaler sigurno, ali običan fudbaler pređe iz jednog kluba u drugi evropski klub veća bude cifra obeštećenje za taj klub iz kog taj fudbaler dolazi i prelazi i sada vi nama, građanima, pa čak i vašim biračima hoćete da objasnite da tih 185 miliona evra je uslov ekonomskog procvata Srbije. Gospodo, dete od pet godina neće poverovati u tu priču, a nemojte samo o eventualnim indukovanim profitima itd. To je nešto što ne postoji. Na sve to, svi znamo da postoje rizici. Svi znamo da postoje rizici. Profesor Stevanović je pričao kada je u pitanju voda. Sam Rio Tinto u svojoj neću reći studiji, jer su oni to sami nazvali Nacrtom studije o proceni uticaja na životnu sredinu. Na 2.200 strana bavili su se i pitanjem iskopavanja i postrojenja za preradu i odlaganja otpada, ali na početku kažu – nijedna izjava, niti garancija se ovde ne daje niti eksplicitno, niti implicitno u vezi sa sadržajem i da ne nabrajam, odnosno ne navodim dalje. U krajnjem slučaju, ajde da ne pričamo ko je korumpiran, ko nije, ja to zaista ne znam i voleo bih da verujem i želim da verujem da niko nije, ali kada bi hipotetički, i ovo stvarno nije moj verbalni trik, verujte mi da sam iskren kada kažem da ne verujem i da ne želim da verujem da je bilo ko. Pritom, ne mislim na vas, pričam o stručnjacima. Zarad analize kada bi hipotetički neko bio korumpiran, onda bi mogao da bude korumpiran isključivo od kompanije privatne koja se zalaže za eksploataciju, ni od koga drugog. Kada cenimo koji su stručnjaci možda više u pravu, argumentovanije i objektivnije govore o tome, pre će biti da su ovi koji smatraju da je to opasno i štetno. Drugim rečima, da je veća šteta potencijalna, nego potencijalna korist, ali neka bude i želim da verujem da su svi pošteni u svojim analizama. Sama činjenica da nemamo ni „k“ od konsenzusa u stručnoj naučnoj zajednici povodom Rio Tinta, odnosno ne ni Rio Tinta, nije pitanje Rio Tinta, povodom eksploatacije jadarita, dovoljno govori i treba shodno principu opreza, ako ništa drugo, da nas sve navede da se to ne radi i da se to zabrani. Ništa više, ništa manje. Za kraj, a zašto onda toliko insistirate na tome? Zašto tolika, ajde, neću reći histerija, ali takav pritisak, takav novac uložen u tu javnu komunikaciju ubeđivanja ljudi da to treba da se uradi? Ljudi, pa vi ste to skoro pa eksplicitno rekli u mišljenju Vlade, gospođo ministarko. Kažem, skoro pa eksplicitno. Piše ovde, nisam ja napisao, Vlada Republike Srbije: „Republika Srbija bi kroz ovaj projekat mogla ubrzati svoje približavanje EU“, ne čak ni članstvo, pridruživanje. Pa, verovatno bi mogla. Traže nam Kosovo, vi dajete Kosovo. Traže nam litijum, vi dajete i litijum zarad ne čak ni članstva, nego približavanja. Dakle, daće nam sve što nam traže i u nekom trenutku 2035-2040, možda i 2045. godine postanemo punopravna članica EU, a to što se međunarodni odnosi menjaju, to što ko živ, ko mrtav do tada, ne od nas, nego od te organizacije i kako će izgledati uopšte svet u tom trenutku, nikom ništa. Ajde sada da ogluvimo. Nije tu ni EU, gospodo, tu je nemačka automobilska industrija. Ne treba ovo toliko EU koliko treba Nemcima i to nije nikakva javna tajna. Pa, nije došao ne znam ko u Srbiju da promoviše to, neko, eto, preharizmatični nemački kancelar Olaf Šolc. Niko drugi nije došao. Uostalom, njihova ambasadorka Anke Kondrad je jasno rekla – ljudi, nama treba litijum, treba da iskopavamo litijum. Njihova automobilska industrija to traži, ne naša. Mi je, nažalost, nemamo i nebitno, u krajnjem slučaju, da li će doći neka strana firma i zaposliti neke ljude u smislu ekonomskog procvata, da li je „Fijat“, da li će doći „Mercedes“ da proizvodi električna vozila. Super ako dođe, ali nije to zamajac koji može da dovede do procvata ekonomskog Srbije. Zamajac koji može je ozbiljna industrijska politika, zamajac koji može je borba sa korupcijom, zamajac koji može je ulaganje u znanje, a ne u privatne fakultete, zamajac je ulaganje u pravnu državu i pravni okvir, a ne sveopštu korupciju. To je ono što može u budućnosti da preporodi Srbiju, ništa drugo. Ja se plašim da ćete insistiranjem na ovom projektu, koji deluje da nema opravdanosti, podići tenzije u društvu. Za kraj, gospođo Brnabić, znamo se. Ne znamo se puno. Bili smo u istoj srednjoj školi. Ista smo školska generacija. Nikada niko, a kamoli ja nije pozivao na nasilje. Ako neko voli da se stvari odvijaju u institucijama, a volim argumentovanu raspravu i u medijima, gde smo zabranjeni na četiri nacionalne frekvencije, to sam ja. Imajte u vidu, nije ovo ni pretnja, uzmite ga čak i kao prijateljski savet čoveka koji dobro želi ovoj državi. Kada se sve institucije zatvore, kada ih sve blokirate, kada sve dovedete u potčinjeni položaj vašem režimu, pa nema druge nego da se borba nastavi vaninstitucionalnim putem. Prosto, to je čista mehanika. Hajde da ne dođemo dotle. Ja vam se zahvaljujem. 

SNEŽANA PAUNOVIĆ: Hvala. Pravo na repliku, gospođa Brnabić. 

ANA BRNABIĆ: Hvala vam. Poštovani građani Republike Srbije, vi možete da vidite sad i sami kolike nebuloze mi moramo da slušamo ovde. Završio je poštovani narodni poslanik sa tim - kada se sve institucije zatvore, mi moramo borbu da nastavimo na ulici. Koje to institucije su zatvorene? Tražili ste sednicu, dobili ste sednicu odmah. Tri dana sedimo ovde i pričamo o toj temi. A koje su to institucije zatvorene? Kada ranije, kada je u periodu bivše vlasti ikada opozicija tražila da se o nečemu raspravlja i da im je vlast odmah to dozvolila? Ne razumem, koje institucije? Najvažnija institucija je otvorena i to otvorena da imate svo vreme ovog sveta. Dakle, vi možete pričati koliko god želite i ovo je jedina tačka na sednici dnevnog reda. I šta ćete onda? Pokazali smo građanima da su sve institucije otvorene, pokazali građanima da je najvažnija institucija otvorena, pokazali građanima ne da se plašimo ove rasprave, nego da vi imate svo vreme ovog sveta, pokazali građanima da samo o ovome možemo da razgovaramo, a čime vi odgovarate? E, svejedno što ste to pustili u parlament, svejedno što smo se dogovorili, svejedno što je najvažnija institucija otvorena, ako se nama ne sviđa šta će ta najvažnija institucija da odluči, a mi ćemo opala na ulice. I to je demokratija i to je stabilna država? Ne, to je pokazatelj da vi želite destabilizaciju Srbije, po bilo kom pitanju i po bilo kojoj temi. Konačno, počeli ste sa Kosovom i Metohijom, pa da vam odgovorim. Građani Republike Srbije takođe treba da znaju da je vama prioritet bilo ovo pitanje, jer ste vi tražili ovu sednicu 10. septembra, a tek 24. septembra se setili, i to ne svi, da tražite i sednicu po pitanju Kosova i Metohije. I konačno, poslednji put kad smo imali sednicu o Kosovu i Metohiji, upravo vi ste fizički nasrnuli na predsednika Republike Srbije Aleksandra Vučića i ponovo postali heroj prištinskih medija. Hvala vam. 

SNEŽANA PAUNOVIĆ: Hvala. Pravo na repliku ili hoćete da čujemo ministarku, pa da možda odgovorite i jednoj i drugoj? Reč ima ministarka Dubravka Đedović Handanović. 

DUBRAVKA ĐEDOVIĆ HANDANOVIĆ: Hvala. Rekli ste jednu ispravnu stvar, a to je da postoji još niz dozvola koje tek treba da se izdaju. Da, i to je apsolutno tako. Znači, postoji još gomila rešenja i dozvola koja nisu još izdata. Znači, ona tek treba da se, ukoliko se svi kriterijumi ispune i ukoliko mogu institucije koje izdaju te dozvole i rešenja da stanu iza toga što im je dostavljeno i da kažu da je sve urađeno u skladu sa zakonom i da je sve urađeno u skladu i sa najstrožim evropskim pravilima, tek onda mogu da se stvore uslovi da dođe do izdavanja tih rešenja. Ali, zašto sada predlažete zabranu nečega što nije ustavno-pravno i što nije u skladu sa osnovnim načelima i samog Zakona o rudarstvu, ali ni sa našim Ustavom? Znači, mi sada pričamo hipotetički o nečemu što može da se desi, a ne mora. Zašto je i šta je strateški interes Republike Srbije smo više puta objasnili, a to je, da, da imamo nove tehnologije u našoj zemlji, a to je da, da imamo proizvodnju električnih vozila u našoj zemlji. Zašto bi se mi toga odrekli? Da li bi bilo ko razuman mogao da se odrekne toga. Kada ceo svet priča o automobilnosti u narednih 30, 40 i 50 godina, upravo zbog smanjenja emisije štetnih gasova, zašto mi unapred treba toga da se odreknemo ako još ne znamo ni da li će biti ispunjeni svi uslovi? Što se tiče struke, da, želimo apsolutno struku da slušamo, ali struku koja zaista je relevantna. Vi u vašem predlogu zakona citirate i dalje profesora medicine, ginekologa. Niste citirali nijednog profesora Rudarsko-geološkog fakulteta, a pričamo o izmenama i dopunama Zakona o rudarstvu i geologiji. Pa, to samo dovoljno govori o tome koliko vi slušate struku ili koliko možda nećete da čujete struku. A da svi trebamo da isto mislimo, pa ne mislim da svi treba da isto mislimo. Treba da imamo argumentovane debate da bi došli do najboljih mogućih rešenja. Ali, da pričate i da ponavljate uporno kako je cela SANU stala protiv projekta, pa nemojte to da radite, kad to nije tačno. Određeni pojedinci su se izjasnili, a neki pojedinci su, kao što je profesor Vuksanović, rekao da bi bilo pogubno da se zabrani ovakva eksploatacija, da bi bilo pogubno usvojiti ovakve izmene zakona, a najčešće njega citirate, ali zaboravite da citirate ovaj deo. Znači, koristite onako tendenciozno struku kad vam odgovara ili kad vam ne odgovara. Mislim da je jako bitno da upravo stvorimo uslove da možemo da čujemo bez buke struku. Ali, pozivanjem na nasilje to nećemo da uradimo, a to rade i određeni meštani, koji su najglasniji, a opet kažem, koji su imali određene koristi ili nisu od razvoja ovog projekta. Meni je zaista žao, ali to je činjenica, niko je nije demantovao. S druge strane, nije nasilje kada se blokiraju pruge, nije nasilje kada isti ti aktivisti u ovoj Skupštini se poziva na nasilje. Pa, kako onda možemo i da čujemo argumentovano neku struku? A sa druge strane, tendenciozno se nastavlja da se narod zastrašuje pričama o vodi, vazduhu, zemlji, koje nisu utemeljene, ni one, i vi to vrlo dobro znate, ali naravno, ponavljate ih da biste došli do nešto malo više političkih poena. Da podsetim da je litijum strateški mineral 21. veka i da može da se poredi sa naftom i ugljem od pre 50, 60 ili 70 godina. Pa, ko bi se toga odrekao? Ko bi sa svim racionalnim, razumnim razmišljanjima o strateškom razvoju zemlje rekao ja ću unapred da se toga odreknem, a nisam još ni video dokumenta neophodna na bazi kojih tek trebam da odlučujem? Taj bi bio ili toliko površan ili toliko zlonameran ili bi bio verovatno nedovoljno strateški pametan i nedovoljno strateški razmišljajući, kao da to nisu radile i Norveška i Saudijska Arabija i UAE, gde bi danas bili? A znamo koliko su te zemlje danas razvijene i koliko su upravo uspele da se razviju zahvaljujući svojim prirodnim resursima. Benefit nije samo ekonomski. Ja sam već više puta pomenula da pričamo o čitavom lancu vrednosti između 10 i 12 milijardi evra, ali nije samo ekonomski. Benefit je i geostrateški i politički, jer mi određujemo kome ide sirovina, po kojoj ceni, pregovaramo sa investitorima. Nikakvi pregovori nisu završeni, niti su dogovoreni, niti su započeti. Znači, pričamo ne samo sa nemačkom automobilskom industrijom. I „Stelantis“ je bio na istom tom samitu, „Stelantis“ koji je vlasnik naše fabrike automobila u Kragujevcu, koji ima planove za proizvodnju električnih vozila. To su sve činjenice. I zašto bi mi unapred nešto zabranjivali i pritom bili prva i jedina zemlja na svetu i u Evropi koja je to zabranila? Ja mislim da je to sasvim razumno svakom građaninu da shvati da je to potpuno pogrešno u ovom momentu, a sve tobož na temi zaštite životne sredine, za koju se zalažu upravo oni, nažalost, koji nisu uspeli da sagrade minihidroelektrane u ovoj zemlji. 

SNEŽANA PAUNOVIĆ: Reč ima Miloš Jovanović. Izvolite. 

MILOŠ JOVANOVIĆ: Zahvaljujem, gospođo predsedavajuća. Drago mi je da smo se složili u tome da ne postoji nikakva pravna obaveza za davanje odobrenja ili ti davanje rešenja o odobrenju eksploatacije, niti je to učinio zakon iz 2006. godine, niti bilo kojim potonjim izmenama i dopunama zakona ili novih zakona. Dakle, takva obaveza pravno ne postoji. Što se tiče nekakve neustavnosti, to zaista nisam hteo da komentarišem u svom izlaganju i zbog vremena. Odgovorio sam vam onog prvog dana, čak i o mišljenju Vlade. To nije, zapravo, mnogo objašnjeno. Vi ste citirali neke članove Ustava. Ja sam citirao neke druge, odnosno pročitao. Ne može ovaj Predlog zakona biti neustavan, niti je to. Što se tiče profita, rekoste, i samo ću na tome da završim, odgovor vama, naša fabrika u Kragujevcu, pa nije naša nažalost. To su vlasništvo. Ne, ne. To nije vlasništvo države Srbije. To su jedni, drugi, treći, kao što će kompanija biti privatna, a koja će eksploatisati jadarit, pa ćemo ići na neku drugu stranu, pa će doći neki proizvođač itd, itd i plaćaće oni porez i neko će zaposlenje da se poveća, ali dividende ne idu državi Srbiji. Neko je pomenuo juče, prekjuče, opet mislim da je gospodin Starčević, kao prošli put kada smo raspravljali, EPS. Vi me ispravite, ako to niste bili vi. Da, i EPS zagađuje. Da, EPS zagađuje, ali EPS je naš i sve ide nama, pa ako ne profitira puno, bar imamo jeftinu struju. Znamo zašto to radimo. Tako da u te lance vrednosti i snabdevanja, globalne, ne bih ulazio sada. To je sve više nego maglovito. Neka ostane na ovih 185 miliona, a i pitanje je da li su realni. Što se tiče vas, gospođo predsednice, pa nije baš da nisu zatvorene institucije. Mi smo zemlja gde se ruši bez dozvole Savamala, gde se gradi bez dozvole objekat na Pančićevom vrhu, gde nedostaju dva minuta, ali ne nedostaju za predsednika. Predsednik može da vidi dva minuta sa naplatne rampe, niko drugi ne može, pa čak ni sud. Došli smo u situaciju, i time završavam, da BIA trpa ljude u kombi vozilo, da ih vodi na informativni razgovor. 

SNEŽANA PAUNOVIĆ: Završite misao, molim vas. 

MILOŠ JOVANOVIĆ: Ljudi, i vi mi pričate o institucijama koje rade. Ne rade. Rade, izvinjavam se, ali za režim, odnosno za vlast. 

SNEŽANA PAUNOVIĆ: Hvala, kolega Jovanoviću. Kolega Starčeviću, vi? 

ŽIVOTA STARČEVIĆ: Replika.

SNEŽANA PAUNOVIĆ: Nisam čula. Izvinite. Pre vas ima reč Ana Brnabić. Izvolite. 

ANA BRNABIĆ: Hvala. Sada za to privođenje BIA, ne znam sada koliko je to tačno. U svakom slučaju da vam kažem, možda da učimo iz najboljih primera ove države čije i vi državljanstvo imate. Oni kako im neko izađe da protestvuje, evo i Greta Tunberg, jednu raskrsnicu zatvori, odmah u zatvor, nema ni suđenja, ni ničega. Možda vladavina prava da proradi u tom smislu i kod nas. Izgovorili ste ponovo jednu neistinu, a to je da ne postoji nikakva obaveza. Postoji i te kako. Opet oni ljudi koji vas percipiraju kao kredibilnog i ozbiljnog čoveka, još uvek, će danas saznati da to niste, da ste i vi jedan politikant, jer 2006. godine kada se menjao zakon, ja ću ponovo citirati ministra iz te stranke, a to je „u konkretnom slučaju ukidanje članova 14. i 15. zakona znači da pravo eksploatacije, dakle, pravo eksploatacije stiče isključivo investitor koji je izvršio geološka istraživanja bez raspisivanja tendera i bez prava na naknadu uloženih sredstava“. Dakle, potpuno načelo kontinuiteta između istraživanja i eksploatacije. Niko drugo čak ne može ni da se prijavi od 2006. godine. To ste uradili vi, a takođe mi je zanimljivo da niste objasnili – kako ste vi to promenili vaše mišljenje, kako je to tada bio strateški projekat za Republiku Srbiju, kako je bilo važno da date ne jednu dozvolu za istraživanje, nego dozvola za istraživanje i da svaki put proširite opseg istraživanja i da toj firmi garantujete od 2006. godine da samo oni i niko drugi ne može da se prijavi za eksploataciju? Sada mi štitimo interese Republike Srbije, pa smo rekli – možete, ako pokažete da to može da se uradi u najboljem skladu sa životnom sredinom. To smo uradili mi. To niste uradili vi. Hvala vam. 

SNEŽANA PAUNOVIĆ: Hvala. Reč ima Života Starčević, replika. 

ŽIVOTA STARČEVIĆ: Hvala, predsedavajuća. Opet smo imali priliku da vidimo tu manipulaciju prema građanima Srbije koji nas pomno slušaju, opet priča kako nisu data istraživačka prava Rio Tintu izmenama i dopunama Zakona o rudarstvu i geološkim istraživanjima iz 2006. godine. Opet manipulacija da nisu data istraživačka prava Rio Tintu izmenama i dopunama zakona iz 2011. godine. Opet prenebregavanje činjenice da su u strateškim dokumentima eksplicitno navodili kompaniju Rio Tinto i to sve, naravno, od čoveka koji je učestvovao u svim tim događajima od 2006. godine, pa nadalje. Druga stvar koja je mene ovde sada iznenadila, jer sam smatrao da je gospodin predsednik jedne konzervativne stranke, on kaže, nažalost, nije naša kompanija, pa upravo smo privatizaciju pokrenuli tih godina kada je ta partija vodila državu i upravo smo tada okrenuli čitav sistem razmišljanja u našoj državi i krenuli smo ka privatnoj inicijativi, ka privatizaciji svih društvenih preduzeća i jednostavno sada opet vidimo tu neku nekonzistentnost u politici koju ovde izlažu. Kada neko priča o korupciji, zaista ne mislim na konkretnog gospodina, za njega znam da nema veze sa tim, ali prosto mislim da to nije tema za dotičnu političku opciju. Hvala.

SNEŽANA PAUNOVIĆ: Hvala. Kolega Jovanoviću, stojite u sistemu, a replicirate kolegi Životi direktno ili imamo neku drugu situaciju, želite li reč? Po osnovu replike, izvolite. 
 
MILOŠ JOVANOVIĆ: Ne bih se prijavio da ne želim reč, nego bih privatno sa gospodinom Starčevićem. 

SNEŽANA PAUNOVIĆ: To sam pretpostavila, ali mi nije bilo jasno zašto ne preuzmete reč, nego se raspravljate. 

MILOŠ JOVANOVIĆ: Malo je dva minuta da se uđe u raspravu o ekonomiji i liberalizmu itd, tako da to neću učiniti. Mora da se dođe do dogovora između gospođe ministarke i predsednice Narodne skupštine, jer su rekle dve suprotne stvari. Dakle, ja sam čak i u svom govoru rekao – sve i da ta privatna kompanija ima monopol nad zahtevom za aplikaciju za eksploataciju, opet država, i to je suština, država nije dužna da da odobrenje za eksploataciju i nema tog pravnog akta koje na to obavezuje. Možemo da se složimo da samo ovi mogu da se jave. Ništa tu, u krajnjem slučaju, nije sporno. Da li tako treba ili ne treba, to je neko drugo pitanje. Ponavljam i da tu ne bi bilo zabune, a vi se nekako stalno za to hvatate i želite da to prodate građanima – država nema obavezu da odobri eksploataciju jer, kao što je rečeno, mora još niz uslova da se ispuni, uslova o kojima će suditi sama država i njeni organi. Ništa više, ništa manje. Hvala. 

SNEŽANA PAUNOVIĆ: Hvala, kolega Jovanoviću. Još jednom reč ima predsednica Skupštine. Izvolite. 

ANA BRNABIĆ: Pokušaću vrlo kratko, jer ovo zaista prelazi u besmisao, a posebno zato što znam da znaju da govore neistinu, pa je zaista degutantno. Dakle, da vam kažem, nema, i možda može da se brani država i mi ćemo je braniti, ali pod uslovom da studija o proceni uticaja na životnu sredinu pokaže da ima devastirajući efekat po životnu sredinu, ali ono što vi kažete građanima Republike Srbije je – mi nećemo dozvoliti studiju o proceni uticaja, i to je najveći problem. Da, i vi, zato što ste pozvali na vaninstitucionalnu borbu, na barikade, maltretiranje građana pre nego što se uradi studija o proceni uticaja na životnu sredinu, a koja može da se uradi najranije u naredne dve godine i šta je onda hitno? Šta je onda problem? Što onda zabranjujemo sada? O tome se radi. O toj prevari građana Republike Srbije se radi. Konačno, da vam kažem, da usvojimo ovaj Predlog zakona, kojim vi bez te studije zabranjujete, odnosno oduzimate pravo investitoru, a koji ste im, niko drugi do vas, svih vas, nekih i lično, dali pre 20 godina, dali ste neko pravo pre 20 godina, istražno pravo, promenili zakon, rekli da ti koji imaju istražno pravo mogu da rade eksploataciju, jedini mogu, usvojili strategiju i rekli da je taj projekat projekat od strateškog značaja, uneli ih imenom i prezimenom u tu strategiju i 20 godina kasnije ti isti koji su sve to uradili su se odjednom predomislili i rekli - ukinite istražno pravo. Izvinite, u kojoj to zemlji te sve kompanije neće tražiti nadoknadu troškova? Zamislite da ste dali pravo da neko gradi zgradu pre 20 godina i taj zgradu gradi, gradi, uloži evro, po evro i posle 20 godina mu kažete - znate šta, u stvari promenio sam mišljenje, ne možete da gradite zgradu, ruši sve što si pravo. I on će da kaže šta? Neće da traži odštetu? Ljudi, nemojte da se igramo i nemojte da se igrate sa novcem građana. Hvala. 

SNEŽANA PAUNOVIĆ: Vreme, gospođo Brnabić. Imate odgovor na ovo pitanje oko odštete? Izvolite. 

MILOŠ JOVANOVIĆ: To se pitanje ne postavlja, jer gospođa Brnabić je zapravo potvrdila sve što sam rekao. Mogu da traže, mogu, kao što država može da ne da. Nije ovde pitanje da je nekome dao dozvolu za gradnju, pa su oni izgradili zgradu, pa smo mi oduzeli dozvolu. Nikada nisu dobili dozvolu, niti odobrenje za eksploataciju. Nikada nisu dobili, pa da im se sada nešto otima što su dobili. Dobili su pravo na istraživanje i, ako hoćete, pravo da jedini apliciraju za eksploataciju. To što jedini mogu, vraćamo se, sami ste rekli, mogu. To ne znači da nužno treba da dobiju, pobogu ljudi. Pa može hiljadu i jedna stvar da se desi između istraživanja i eksploatacije, hiljadu i jedna stvar. To logički ne može biti povezano kao imperativ. 

SNEŽANA PAUNOVIĆ: Gospođo Brnabić, izvolite. 

ANA BRNABIĆ: Ipak ću morati. Hvala vam. Zaista besmislene stvari, ali hajde da objasnimo građanima. Jedini način da eventualno ne dobiju, pošto samo oni zahvaljujući vama, samo oni mogu da se prijave za eksploataciju, to pravo više ni država Srbija od 2006. godine ne može za sebe da uzme, zahvaljujući vama i vašoj pametnoj i iznad svega odgovornoj politici, ali nema veze. Jedini oni imaju pravo da se prijave. Jedini način da ne dobiju to je da Studija o proceni uticaja na životnu sredinu kaže da će taj projekat imati štetne posledice po životnu sredinu. Moje pitanje ponovo svima vama iz opozicije je - zašto ne date da se uradi Studija o proceni uticaja na životnu sredinu, već gurate pare u džepove Rio Tinta, time što ih terate iz Srbije pre te Studije o proceni uticaja na životnu sredinu, a znajući da su u međuvremenu kupili svu zemlju? Moje pitanje je - da li ste vi i dalje lobisti Rio Tinta? Da li vi pokušavate sada da ih oterate, pre Studije o proceni uticaja na životnu sredinu, da onda oni arbitražom naplate milijarde od Srbije, zato što nemamo osnov da ih oteramo, pre te Studije o proceni uticaja na životnu sredinu, a koja može biti završena za dve godine, pa da onda kada vi dođete na vlast, s obzirom na to da, pod jedan, jedino i dalje oni imaju pravo za eksploataciju, pod dva, jedino da mogu oni, pošto su oni vlasnici zemlje na tu arbitražu i milijarde koje će uzeti od ove zemlje i naših građana, a vi onda date i pravo na eksploataciju pa se ponovo, kao između 2001. i 2012. godine, istalite sa njima, oni milijarde, vi po stotinu miliona, a koga briga za državni interes i pare građana Republike Srbije. Hvala. 

SNEŽANA PAUNOVIĆ: Hvala. Poštovane kolege, sada određujem pauzu. Sa radom nastavljamo u 15.50 časova. Hvala. Izvinjavam se, sad mi kažu, u 14.50 časova nastavljamo. Izvinite.

ANA BRNABIĆ: Nastavljamo sa radom. Da li ima još neki predstavnik poslaničke grupe koji želi reč? Reč ima Marinika Tepić. 

MARINIKA TEPIĆ: Zahvaljujem, samo mi je malo neprimereno da počinjemo sa radom dok ministarka resorna nije u sali. Meni lično smeta. Ja mogu da govorim, ali to obesmišljava ovu raspravu, pa ako je moguće da pozovete ministarku da dođe. Hvala vam. 

ANA BRNABIĆ: Stiže za dva, tri minuta. Molim vas da nastavite. 

MARINIKA TEPIĆ: Hvala vama. Poštovani mediji, poštovani građani, sada bih ja mogla da iskoristim ovo pravo da spočitavam ministarki da nije u sali kada počinje rasprava, ali ja to neću učiniti, iz poštovanja prema građanima Srbije koji zaslužuju jednu mnogo ozbiljniju raspravu. Danas ću vam otkriti tri važne stvari koje Aleksandar Vučić i njegovi ortaci kriju od vas, poštovani građani. Prvo, kako je nemački kancelar Olaf Šolc, sa kojim se u ponedeljak sastao Aleksandar Vučić i najavljivao posetu rudnog projekta u Saksoniji, izgubio prošlog meseca izbore u Saksoniji, gde želi upravo rudnik litijuma, jer ga ni Nemci ne žele. Zatim, ko je zapravo Maroš Šefčovič, slovački političar i evropski komesar, koji je sa Šolcom došao 19. jula u Srbiju i sa još uvek neprisutnom ministarkom Handanović potpisao problematični memorandum koji se odnosi i na rudarenje litijumom. I treća važna stvar o kojoj ću govoriti jeste ko je Vučićeva struka, pod navodnicima, iza koje se sada krije, pošto su mu sve prethodne predstave propale, a i ova najnovija sa njegovom strukom će takođe propasti kada danas bude razotkrivena. Svima je jasno da je privatna kompanija "Rio Tinto" došla u našu kuću da bi uzela bor i litijum, da bi zaradila od toga i obogatila se. Svuda su do sada za sobom ostavili pustoš i otišli. Jasno je i da ova vlast i Aleksandar Vučić promovišu i od sopstvenog naroda brane tu privatnu kompaniju "Rio Tinto", sa istim motivom - da bi zaradili još više para, da bi se još više obogatili, tako da bi sutra mogli da odu ili pobegnu u neku drugu domovinu, odnosno tamo gde su im bankovni računi. Mi, građani, narod Srbije, imamo potpuno drugačiji motiv. Niko od nas ne planira da uzme novac i nemamo plan da idemo ili bežimo odavde, iz naše kuće. Naš jedini motiv jeste Srbija u kojoj može da se živi zdravo i slobodno. Srbija država, a ne Srbija kolonija. Srbija sa njivama i rekama, a ne sa jalovištima i klizištima. Mi nećemo da dozvolimo da nas otpad i vode "Rio Tinta" odnesu. Odmah da vam kažem i ovo. Spasonosno je za Aleksandra Vučića što nije prisutan na ovoj sednici. Spasonosno je za njega da ne bismo svedočili baš svi živi u prenosu onoga čemu doktorka Slavica Đukić Dejanović i njena struka svedoče godinama, u kakav bi delirijum upao Aleksandar Vučić kao portparol "Rio Tinta", uhvaćen u lažima i prevari. Svi znamo da se danima tresao od besa što ga nismo hteli na ovoj sednici, vređao nas je jer smo razotkrili o čemu se radi i sada i birači Srpske napredne stranke ne žele rudnik litijuma u Srbiji. Prvo je govorio da će Lozničani neviđeno da se opare, da neće znati šta će sa parama od rudnika litijuma, pošto samo Vučić i ortaci misle da je baš svako i sve na prodaju. To mu je propalo. Onda je ušao u kampanju da napada meštane Jadra i Rađevine, zajedno sa prisutnom ovde predsednicom Narodne skupštine Anom Brnabić, ali i vidimo, uključe-nom na ovoj sednici, ministarkom Handanović, čitajući privatne ugovore građana Srbije. Pošto znamo da im te ugovore nisu dali ovi građani koje šikaniraju, na koje vrše neverovatan pritisak, koji nemaju priliku da se brane, a takođe znamo da im to nisu dali ni notari, jer bi izgubili licencu za rad čineći krivično delo. To znači da su mogli da im daju samo ljudi iz privatne kompanije „Rio Tinto“ i ja želim ovde da čujem od prisutne gospođe Brnabić da sama kaže odakle vam privatni ugovori meštana Jadra i Rađevine. Ali, pošto vam je i to propalo, onda je Vučić prešao u sledeću ulogu, a to je da će on da bude žandar, da on kontroliše rad „Rio Tinta“, da on navodno vrši inspekcijski nadzor i da ih kažnjava, ako se nešto loše dogodi ili ako krene po zlu. A naravno da niko u Srbiji ne veruje u Vučićev sistem u kome niko do sada nije odgovarao, čak ni za smrt rudara u rudniku „Soko“. Onda je probao taktiku i sa rudnicima litijuma u Nemačkoj, za koje se predstavljalo da će se otvoriti tek 2026. godine, pa smo rekli – odlično, neka se kopa prvo u Nemačkoj, ostavite nas na miru, i to je privremeno stalo. Onda je pokušao sa taktikom – evo, preseliću se u Loznicu na sedam dana, da lično razgovaram tamo sa ljudima. Kad, i tamo je doživeo debakl. Performansi su mu se pretvorili u plakanje ljudi i moljakanje da im izgradi puteve do kuća, jer deca nemaju kako da idu u školu. Povrh svega, to ljudi, naravno, ne znaju, samo se u Loznici nije susreo sa meštanima, ako ne računamo obilazak kasarne i jedan simulirani trening košarkaški sa decom. Dakle, sa građanima Loznice reč jednu nije progovorio. E, kada ni to nije upalilo, jer se broj građana protiv rudnika litijuma povećao na tri četvrtine, onda je izmislio kako će da ode u Nemačku kod Šolca i da obiđe mesto budućeg rudnika u rudnim planinama u Saksoniji, za koje ste govorili da će se otvoriti 2026. godine. I to je najnovija laž, jer je upravo ovih dana kompanija „Zinvald“, koja hoće da gradi taj rudnik u Saksoniji, sama objavila da se otvaranje rudnika odlaže najmanje do 2028. godine. Kao i kada je 19. jula doveo nemačkog kancelara Olafa Šolca i držao nam lekcije kako mi ništa ne razumemo, kako smo protiv napretka Srbije, kako želimo da Srbija ne nađe svoje mesto u EU, jer ne želimo rudnik litijuma, dok Šolc, govorio nam je svima Vučić, hrabro ide u izbornu kampanju baš u Saksoniji da pokazuje mesto budućeg rudnika, pošto su Nemci, valjda, ludi za rudnikom litijuma. Samo nije rekao Aleksandar Vučić da je posle nekoliko nedelja taj isti Olaf Šolc doživeo debakl na izborima u Saksoniji, baš tu u Saksoniji, jer ni građani Nemačke ne žele u svojoj zemlji rudnik litijuma. Ono što takođe građani ne znaju, ti građani Nemačke podržavaju građane Jadra i Rađevine u svojoj borbi protiv rudnika litijuma. Pritom, kompanija „Zinvald“ za taj projekat rudnika litijuma u rudnim planinama ima dozvolu za rudarenje litijuma još od 2017. godine, ali je otpor Nemaca bio toliki da ni posle sedam godina nije počela eksploatacija, a evo po poslednjim podacima neće najmanje do 2028. godine. Dakle, 11 godina ni Nemci ne smeju da započnu otvaranje rudnika litijuma i eksploataciju. Tako dolazimo i do na početku pomenutog Maroša Šefčoviča, koji nam je promakao tog 19. jula, iako je upravo on sa ministarkom Handanović potpisao problematični memorandum koji se odnosi i na rudnik litijuma. Obrusili smo se tada mnogi na nemačkog kancelara Šolca, uz kog je Šefčovič došao, pa je Šefčovič ostao u drugom planu, ali evo došlo je vreme da se i on razotkrije. Slovački političar Maroš Šefčovič, inače propali predsednički kandidat u Slovačkoj 2019. godine i produžena ruka premijera Slovačke Roberta Fica, otkrili smo sada da je zapravo sve vreme godinama unazad povezan sa „Rio Tintom“, ali i sa slovačkom fabrikom baterija „Ino bat“, u koju je Vlada Srbije odlučila da upumpa 419 miliona evra, naših para iz budžeta Srbije, i to odluku, naravno, donela iza zatvorenih vrata. Za one koji ne znaju, da podsetim ko je slovački premijer Robert Fico, inače najbliži saradnik pomenutog Šefčoviča. Za Fica, njegovu Vladu i njegove najbliže ljude iz kabineta i stranke dokazano je u Slovačkoj i od stane međunarodne zajednice prihvaćeno otkriće novinara Jana Kucjaka da je Fico i njegov kabinet, sa gotovo svim ljudima koji ga okružuju, povezan i da su radili za interes najopasnije mafije na planeti, italijanske Ndrangete. Novinar Jan Kucjak je životom platio to svoje otkriće i ubijen je zajedno sa svojom verenicom. Sada ovakvi ljudi, kao što je Ficov, Maroš, Šefčovič sebi daju za pravo da nama govore šta da radimo u našoj državi. Propali predsednički kandidat premijera Fica, koji se povezuje sa ubistvom novinara i njegove verenice, a sada komesar EU, koji se već godinama povezuje, ponavljam, sa „Rio Tintom“, ali i sa slovačkom kompanijom „Ino bat“, koja planira ili je najavila da u Ćupriji izgradi fabriku baterija, ali tako što neće slovačka vlada u nju da uloži novac ili neće evropski komesar Šefčovič da da od sebe možda svoj novac, pošto treba znati da mu je mesečna zarada 25.000 evra, nego mi građani Srbije treba gotovo pola milijardi evra svojih para za ovu fabriku. Dakle, od 2019. godine se Šefčovič sastajao sa „Ino batom“, to je ovaj čovek. Evo, ko ne veruje, preko 24.000 evra je njegova mesečna zarada. Od 2019. godine se Šefčovič sastaje sa „Ino batom“, od 2019. Podatak koji ćete takođe teško naći. Nakon toga došli smo do imejlova i prepiske iz juna i jula 2021. godine, gde direktori kompanije „Rio Tinto“ traže sastanak, dobijaju ga, održavaju ga i nastavljaju komunikaciju upravo sa Marošem Šefčovičem. Ali ono što je jako interesantno je što se ovde navodi da direktori kompanije navode da su se sastali sa predsednikom Aleksandrom Vučićem u vezi Projekta „Jadar“ i da su dogovarali realizaciju Projekta „Jadar“. Onda vi ovde sve vreme govorite da je to dogovorila neka druga vlada ili neka prethodna vlast. Ovde imate crno na belo, ja ću to dostaviti građanima, gde „Rio Tinto“ usred Evropske komisije kaže da su imali sastanak sa Vučićem i da su dogovarali Projekat „Jadar“. Dakle, proleće praktično 2021. godine. Nakon tog sastanka sa Šefčovičem i „Rio Tintom“ kreće i najsnažnija Vučićeva kampanja za rudnik litijuma, potom se uključuje već pomenuta slovačka kompanija „Ino bat“, sa fabrikom baterija u Ćupriji i treći put ću pomenuti, jer je ovo jeziv podatak, budžet Srbije, građani Srbije treba za tu fabriku da daju pola milijarde evra. E sad, pošto je i ovo propalo, vidimo ovih dana da je SNS, predstavnici Vlade, Aleksandar Vučić, da su smislili novu taktiku i sada kažu – mi nismo ni za ni protiv ovog zakona, nismo ni za ni protiv rudarenja litijuma, nego čekamo šta će reći struka. Čak sam primetila da vrlo planirano, ono što bismo zvali mesidž blok, koristite rečenice – neće biti kopanja, neće biti rudarenja, da bi to ostalo građanima u glavi, ako, pa nastavljate – se ne steknu uslovi. Dakle, šta je Vučićeva struka? To je sad poslednja taktika. Evo šta se dogodilo. U julu mesecu objavljena je informacija da je iz okruženja Aleksandra Vučića poslato uputstvo medijima sa nacionalnom frekvencijom koga od stručnjaka treba da pozivaju u svoje emisije. Ja ću vam to pročitati, ovo se prvi put čuje sada. Molba velika, do 15. jula moramo na dnevnom nivou da organizujemo gostovanja, rasprave, okrugle stolove i intervjue na temu litijuma. Šaljem vam spisak profesora i analitičara koji podržavaju projekat i koje treba zvati da gostuju i pričaju o pozitivnim stvarima. Znači, bukvalno od danas, molim vas, šalje mi broj telefona Sanja Milaković Kolundžija, broj telefona neću pročitati, ali ga imam, koja radi kao konsultant za „Rio Tinto“ i organizuje gostovanja, pa ako je lakše, zovite nju da vam to završi. Moja preporuka da se držimo prva četiri, znaćete imena sa liste, jer su najspremniji i imaju najviše iskustva u medijima, sa njima najviše radimo. Ostale uvodimo polako i to prvo za štampane, onlajn medije. Takođe, možete slobodno dati moj telefon da zovu, ja znam rasporede profesora koji je dobar za koju temu i gde je ko od njih, pa mogu pomoći da brže dođu do profesora. Što se analitičara tiče, oni sami dogovaraju nastupe u medijima, tu sam za sve što treba. Onda uz to ide spisak; Aleksandar Jovović, profesor Mašinskog fakulteta, Aleksandar Cvjetić profesor i piše ovde u julu, budući dekan, budući dekan Rudarsko-geološkog fakulteta, Nikola Lilić, profesor Rudarsko-geološkog fakulteta, a to su vam već ova poznata lica, Jovović, Cvjetić, Lilić, koje možete da vidite u svim medijima baš od tog jula. E, to vam je Vučićeva struka, pa sad građani sigurna sam, da će dobre zaključke doneti i sami. Ono što je važno takođe, što se same studije Rio Tinta tiče, u kojoj su učestvovali pomenuti, inicijalna faza procene uticaja nije sprovedena u skladu sa zakonom, predstavili su kao da se radi o više projekata i uopšte nije prikazano zahvatanje vode iz aluviona reke Drine, kao toga nema. To je namerno izbegnuto, jer je osetljivo pitanje i ne treba čačkati na početku, ovo kažu pravi stručnjaci, a bilo je neophodno da se analizira. Takođe, u njoj nisu prikazani ni uticaji prerade rude na životnu sredinu, nisu poznate karakteristike otpada koji se odlaže, što je vrlo opasno. Tako rade i Kinezi u Boru i u Zrenjaninu. To se zove „salami slajsing“, kada razbiješ jedan integralni projekat na više manjih, i onda se to ne predstavlja kao kumulativni uticaj, i sada će oni da predstave čitav projekat kao 10 ili 20 malih, odnosno kao da su nepovezani, što je naravno, stari i dobro oprobani recept. Takođe, sudije Ustavnog suda i odluka Ustavnog suda, koju su doneli je skandalozna, jer ne znaju razliku između strateške procene i procene uticaja, to su inače, dva različita zakona. To znači, da su odlučivali ljudi koji se nisu čak ni udubili da bar obrazlože smisleno svoju odluku, što potvrđuje da je odluka unapred doneta. Pored ovog čitav proces je kompromitovan, jer su veštački produžavali postupak izdavanja odobrenja za eksploataciono polje, 18 puta u poslednje dve, tri godine, jer čekaju da se završi postupak procene uticaja, a to je sve nezakonito, i veći broj puta su čak usmeno ove zahteve podnosili, što je neverovatno, jer to znači da su na vrućoj liniji sa ministarstvom, koja umesto, da ih kontroliše, pomaže im u kršenju propisa. No, ovim završavam, kako god da se ova sednica završi, glasali vi za ili protiv ovog zakona, ono što želim da vam poručim, je da ne pokušavate da raspišete referendum, zato što, referendum već stoji pomenut u jednom od planova Rio Tinta, računajući da ćete ga pokrasti kao i izbore, a ja vam ovde kažem, šta god da uradite, volja građana će pobediti, i mi ćemo vas pobediti i nećete kopati. 

SNEŽANA PAUNOVIĆ: Poslovnik, kolega Dejan Bulatović. Izvolite. 

DEJAN BULATOVIĆ: Poštovana predsedavajuća, poštovane narodne poslanice, narodni poslanici, poštovani građani Republike Srbije, ja poštovana predsedavajuća reklamiram Poslovnik član 104. Vi ste zaista bili dužni da moju prethodnu govornicu prekinete u nekoliko navrata, jer ste čuli kako govori o predsedniku republike Aleksandru Vučić, kako govori o predstavnicima vladajuće većine, ako možete da ućutkate, pogledajte šta rade. Poštovani građani Srbije, pošto se oni groze kad ja povisim ton, a to svaki put povisim zato što arlauču tamo s one strane, ne daju da se kaže ono što oni rade, a rade to da napadaju državu Srbiju. Zamislite afere koje iznosi Marinika Tepić, žena koja je ovenčana istinom, počevši od Morovića, kada je razotkrila koke nosilje kako nose marihuanu. Sada ta ista Marinika Tepić, kako je devalvirala, pokušala da devalvira neka političare, koji se bore za Srbiju, a ona im je stalno natuknjavala, kako da kažem, kako oni eto, rade protiv srpskog naroda i protiv srpske države. I, kada smo došli do teme i do teme onoga što se mora poštovati, i kada unižava predsedavajuća, političare iz Slovačke, iz EU, nije ni bitno, to ne moramo da čujemo, ali kada slušamo iz njenih usta kako unižava one za koje je narod glasao, za onoga koji je naj zaista političar koji ima najveću podršku u ovoj zemlji, čovek koji se bori svakog dana za Srbiju, ona takva, koja je uništavala sistem, sistematski, koja je išla od ministarstva do ministarstva, od firme do firme, uništavajući sve ono što valja u Srbiji. Naravno, vi to ne čujete predsedavajuća. Ja vas molim da zaista kada uzima u usta Aleksandra Vučića i ljude koji se bore svakodnevno za ovo vreme, vi je prekinite i gledajte kako dobacuju. Sada to ne reagujete, pogledajte kako dobacuju. 

SNEŽANA PAUNOVIĆ: Hvala vam. Isključila sam vaš mikrofon zato što je isteklo vreme za repliku i primeniću član 103. jer ovo nije bila povreda Poslvnika. Pravo na repliku kolega Milenko Jovanov. Izvolite. 

MILENKO JOVANOV: Da, evo opet s kraja ka početku, kažete pokrašćete referendum zato ga ne možete raspisati. Da li je realno da ste toliko nesposobni da još uvek niste uspeli da se organizujete da niko ne može da vas pokrade, pošto svaki put kada pričate kad vas je neko pokrao, zapravo govorite o sopstvenoj nesposobnosti jer ste vi toliko omiljeni u narodu i narod toliko hrli da glasa za vas, a onda dođemo zli mi i sve vam to pokrademo. Pa, vama onda niko dve nacrtane krave ne bi trebao da da na upravljanje, a ne državu. Drugo, ništa o zakonu čuli nismo, apsolutno ništa o zakonu čuli nismo. Čuli smo o tome šta se dešava u Nemačkoj, doduše sve falš podaci, čuli smo šta se dešava u Slovačkoj, takođe sve falš podaci. Čuli smo da je velika većina građana za ono što oni rade, ponovo citiram, Srećka Mihajlovića i „Demostat“ 54% ispitanih je protiv onoga što oni rade, 31% kaže da je to besmisleno, a 24% kaže da im ne pada na pamet da se tome priključuju, tako da je posve jasno da oni od ovoga više nemaju ništa. Što se tiče ovog zakona mi sada ne znamo da li smo za ili protiv. Apsolutno smo protiv i glasaćemo protiv i to vrlo glasno glasati protiv, tako da nema potrebe da imate bilo kakvu u tom kontekstu dilemu. Na kraju ostane nešto što je tačno i moram zbog građana da potvrdim i prosto građani su dužni da znaju istinu i ja kao funkcioner SNS i šef poslaničke grupe želim da kažem da ovaj spisak sa uputstvom i medijima je apsolutno tačno i mi smo to krili na farmi u Moroviću gde su smeštene kokoške, ali kada je jedna osoba koja ozbiljno istražuje kokoške koje daju marihuanu, otišla u Morović da istraži gajenje marihuane od strane kokošaka, ona je došla i do tog papira i danas vam ga je prezentovala. E, sada koliko je tačno ono za kokoške, toliko vam je tačno i ovo ostalo. Evo, sada ću ja da uzmem, da odem do kancelarije i da vam napišem kakav god hoćete papir i da vam čitam bez ikakvog dokaza da optužujem ljude i tako dalje. Ovo targetiranje profesora, isticanje imena i slika je nešto na šta mislim da ste morali da reagujete jer ti ljudi nisu dužni da im ovi organizuju toplog zeca što su radili svakome ko se suprotstavi njihovoj politici, pa čak i njihovim ljudima koji se usude da napuste „Junajted mediju“ i odu sa „Junajted medije“ na neki drugi kanal, pa da žive od toplog zeca na Tviteru nego ili na nekim drugim društvenim mrežama i njihovim medijima. Dakle, ovo ste morali da reagujete i da prekinete. Hvala. 

SNEŽANA PAUNOVIĆ: Pravo ne repliku, gospođa Ana Brnabić. Izvolite. 

ANA BRNABIĆ: Hvala vam. Dakle, ja takođe želim sasvim jasno i glasno i nedvosmisleno da osudim targetiranje naših profesora, targetiranje ljudi koji su kao što je npr. profesor Aleksandar Jovović takođe i član Odbora za čoveka i zaštitu životne sredine Srpske akademije nauka i umetnosti, ako se pozivate toliko na Srpsku akademiju i nauke i umetnosti nemojte ih makar deliti na one koji su vas i one koji možda se slučajno ne slažu sa vašim iznad svega ekspertskim mišljenjem zato što nije fer, mi to ne radimo, čujemo, ljudi ako se ne slažu sa nama pokušamo nešto da naučimo, bilo bi dobro da to uradite i vi. Što se tiče toga odakle kome ugovori, ja moram da kažem da postoji mnogo ljudi u Jadru i Rađevini kojima se baš prilično smučilo da slušaju licemerje toga kako oni koji su prodali zemlju tom „Rio Tintu“ sami u više desetina, više stotina hiljada evra, onda organizuju proteste protiv „Rio Tinta“, a svi oni ljudi koji nisu npr. mogli da prodaji ili nisu bili zainteresovani da prodaju oni ljudi ništa od toga nemaju i oni su kao heroji, a ovi se kao brane. Tako da je dovoljno samo pogledati vaše „tviter“ naloge i videti u stvari informacije sa Lokala. Evo, vas „Marinika Tepić podrška borbi za život stop rudniku litijuma“ i bili ste tamo „Stop rudniku litijuma“, evo ovde, ja ne znam ko su ovi ljudi, pročitaju ljudi sve „tvitove“ posle i kaže – zar nije muž vaše članice stranke Dijane Đedović ovde na protestu, a zajedno sa bratom prodao zemlju upravo „Rio Tintu“ malo ste licemerni, malo mislite da smo ludi. Onda neki drugi čovek kaže – ali na trećoj fotografiji si sa Božidarom Đedovićem koji je prodao kuću i zemlju „Rio Tintu“, a žena mu je Dijana Đedović iz tvoje partije. Znači, ovde važi pravilo uzmi pare, pa pljuj onog kome si prodao izgleda. Dakle, sve pišu ljudi kojima je muka da oni ljudi koji su do juče bili u Udruženju za razvoj „Jadra“ onda naprave Udruženje „Ne damo Jadar“. Tako da sve su ljudi na lokalu sami rekli. Hvala vam. 

SNEŽANA PAUNOVIĆ: Hvala. Po Poslovniku kolega Albijaniću. Izvolite. 

MILOLJUB ALBIJANIĆ: Uvažena predsedavajuća, poštovana ministarko, poštovani narodni poslanici. Prekršen je član 107. Poslovnika, jer evo već nekoliko dana, a posebno sada pročitan je spisak, molim vas, pročitan je spisak mojih kolega univerzitetskih profesora taj spisak nije naznačen odakle je, dokument, nije to dakle dokument koji je neko od profesora potpisao da bi se njime moglo mahati, mene ne zanima da li su pomenuti ljudi profesori za rudarenje ili protiv rudarenja njihova imena se licitiraju u Narodnoj skupštini, a svima je poznato da je autonomija Univerziteta neprikosnovena stvar, ja želim da ustanem u odbranu svojih kolega koji se na nepristojan način pominju, citiraju, etiketiraju da bi zbog toga možda imali problema u privatnom životu, jer kada je stvaran Univerzitet osnovni koncept još od Humboltovog Univerziteta u Berlinu glasio je da je to zajednica profesora i studenata, da je to jedinstvo nauke i istraživanja i nastave i da je to autonomija ili sloboda Univerziteta. Ne dam na svoje kolege profesore. 

SNEŽANA PAUNOVIĆ: Hvala kolega Albijaniću, ali ja ću primeniti član 103. Reč ima Marinika Tepić. Izvolite. 

MARINIKA TEPIĆ: Zahvaljujem. Ništa niste odgovorili Ana, niste rekli odakle vam ugovori, niste vi ovde u Narodnoj skupštini jurili da držite Konferenciju za novinare čitajući „tvitove„ vi ste čitali konkretne podatke sa iznosima iz Ugovora iako nećete da otkrijete, onda recite neću, a ne da čitate nešto što nema veze sa onim što sam vas pitala. To prvo. Drugo, pa ovi profesori se svakog dana pojavljuju na nacionalnim frekvencijama, ne znam što se stidite sada vaših saveznika u ovome i ne kriju za to da su radili za „Rio Tinto“ i ne kriju za to da podržavaju ovaj projekat, mi smo samo podupreli podacima da građani znaju kako se služite zloupotrebom medija, da struku prikažete jednostrano, da bi se prepoznao rukopis, isti rukopis, evo ja sam isto kao i vi našla na društvenim mrežama u medijima, ali mnogo podrobnije konkretne podatke, prepisku sa novinarske grupe prorežimskih tabloida „Novosti“, „Alo“ i ostalih tokom velikih demonstracija protiv rudnika litijuma na Gazeli, zove se grupa „Teren sajt print“ gde iz jednog centra, jasno nam je svima odakle ide poruka svim medijima - ajde prestanite da šaljete stvari koje se nismo dogovorili, mislim da vam četvrti put pišem trebaju nam maltretirani ljudi, nasilni demonstranti, bahatost ovih što protestvuju takve stvari, nemojte slati video slike protesta osim u ovom kontekstu koji je napisan ne zanimaju nas veseli i brojni protestanti, aman, pogledajte obavezno imali nekog đubreta koje su ostavili limenke piva i slično, tu je onda fotografija sa Gazele Dragana Đilasa i moja, pa kaže – ljudi dajte ljude iz kolona to šaljite nemoguće da nema nikog ko psuje, vide se da blokiraju. Da li imam još jednu rečenicu? 

SNEŽANA PAUNOVIĆ: Vreme gospođo Tepić. Ajde, smo požurite. 

MARINIKA TEPIĆ: I, jedan od novinara kome je proradila savest kome je neprijatno kaže – većina ljudi koji protestvuju su za blokadu i niko neće da da izjave, niko ne psuje, niko se ne ljuti, ljudi stoje u kolonama, a kada čuju za nas odbijaju da daju izjave. 

SNEŽANA PAUNOVIĆ: Hvala. Reč ima predsednica Skupštine Ana Brnabić. Izvolite. 

ANA BRNABIĆ: Hvala vam. Dakle, ja pretpostavljam da, ja sam takođe neke ugovore videla u medijima, ako nisu tačni neka ih demantuju ljudi, neke druge ugovore su nam slali meštani kao što su i meštani objasnili, ja nisam imala pojma da je vaš kandidat za gradonačelnika Loznice supruga čoveka koji je svu svoju zemlju prodao „Rio Tintu“, a onda izašao da protestvuje protiv rudnika litijuma. Meni je to licemerje par ekselans, vrhunac licemerja, ali dobro šta da vam kažem, kod vas je sve moguće. A što se tiče akademika koji su za ili protiv na platnom spisku Rio Tinta ili ne, evo profesor, akademik Vladica Cvetković, svakako nikada nije bio na platnom spisku Rio Tinta, čovek je bio član ili je još uvek član Proglasa, često je sa vama bio, ja verujem različitim protestima, svakako na istoj strani i čovek citiram šta kaže – „ Litijum nema nikakav poseban metal, Bor nije nikakav poseban metal, to rudarenje nije ništa posebno, ne postoji član od 40, 50, ili 60 rudnika, kao što ste vi stavili u sramotnom predlogu zakona i niste uputili izvinjenje što ste lagali i ljude i devazuisali sve narodne poslanike. Nema nikakvih rudnika koji idu ka Kosjeriću, Valjevu, kao pošast, što je rekla vaša ovlašćena predlagač zakona i opet ponovila neistinu tokom ove debate. Ovo sve će da napravi problem u budućnosti i kaže Vladica Cvetković akademik – građani će biti skloni manipulaciji i biće problema npr. kada bude sledeći put priča o vakcinaciji, ali šta ja imam to vama da pričam. Vi ste tokom Korona virusa tražili da se o vakcinaciji raspiše referendum, da ni tada ne verujemo struci, nego referendum, pa ko da više. Hvala vam. 

SNEŽANA PAUNOVIĆ: Nećemo gospođo Tepić, imamo u sistemu ovlašćenog predlagača Danijelu Nestorović. 

DANIJELA NESTOROVIĆ: Poštovani građani Srbije, ja bih se osvrnula sada upravo na demanti koji je Rio Tinto uputio a u vezi ekonomske analize biznismena Zorana Drakulića, ekonomiste Boška Mijatovića, Danice Popović i Dejana Šoškića, koji je objavljena u Radaru, pod naslovom „ Od litijuma svakom stanovniku po 2,6 evra godišnje“. Naime, kažu da je rad falsifikat, a ne pobijaju nijednu cifru. Pitanje za njih je - zašto posle toliko godina ne dostavljaju, a ni Vlada Republike Srbije ni jednu opsežnu finansijsku projekciju koja bi mogla da se merodavno diskutuje? Dok se ta projekcija ne pojavi upotrebljen je jedini raspoloživi izvor, grafikon sa strane 54 studije njihove konsalting firme „Ergo Payments To Capital“. Kažu da ne treba aktuelizovati njihove cifre, jer su „realne“ sa uračunatom inflacijom, pa treba sve cifre samo direktno sabrati. To bi značilo da očekuju smanjenje realnih prihoda u budućnosti, jer su im prihodi na grafikonu dugo stabilni, a kažu da veruju u projekat. I onako aktuelizacija finansijskih privrednih tokova se ne radi sa stopom inflacije, recimo 3% na duži rok, nego sa prosečnom cenom kapitala, koja je oko 10% sada za Srbiju. Ovo pokazuje totalno nepoznavanje finansija od strane Rio Tinta. Takođe, naši ekonomski stručnjaci kažu da ne planiraju da upotrebe nijednu poresku olakšicu. To je u demantiju Rio Tintna navedeno, mada ne kažu decidno da neće. Kažu da to hoće upotrebiti u studiji, a Čed Bluit je isto to rekao i na TV-u, ali to ništa ne menja i da je tačno, jer u tom slučaju bi Srbija dobila 1.097 miliona evra, a ne 696 miliona evra, što bi bilo četiri evra po glavi stanovnika godišnje umesto 2,6. I dalje je to beda. Kažu da će srpska privreda mnogo dobiti od nabavki od 305 miliona evra godišnje za projekat, ali ne kažu kako ni ko, a u studiji kažu da su najveće stavke mehanizacija i reagensi koje Srbija nema. Takođe, kažu da je mnogo eksperata angažovano na njihovim studijama, ali ne daju ni jedno ime. Žale se što je studija izašla dan pre rasprave u Skupštini. Pa, nije valjda Rio Tinto taj koji određuje šta i kada treba da se kaže i piše u našoj zemlji, a kada će da se piše nego za potrebe demokratske institucije i rasprave. Na kraju, prete autorima za izgovorenu reč. Kažu da će upotrebiti pravna sredstva da se zaštite. Toliko o njihovoj želji da se uspostavi dijalog. Potpisuje se anonimni Jadar medija tim, pa se ovde postavlja pitanje – ko su ti ljudi? 

ELVIRA KOVAČ: Reč ima narodni poslanik Marinika Tepić. 

MARINIKA TEPIĆ: Hvala. Hvala vam, gospođo Brnabić, što ste potvrdili sve ono što sam govorila o vašoj struci, jer ako vi znate da prof. Vladica nije na platnom spisku Rio Tinta, onda znate ko je na platnom spisku Rio Tinta, jer ne možete da znate ko nije. Ne možete da dokažete. Dakle, potvrdili ste sve što sam rekla, a vas bih najiskrenije molila da ne govorite o licemerju bilo koga zato što se radi o privatnom odnosu, o privatnim ugovorima meštana sa privatnom kompanijom. Licemerje je ono što ste vi dozvolili za vreme vašeg vakta i mandata kao premijerke, predsednice Vlade Srbije, da vaš rođeni brat izvlači novac i dobija ogromne pare, milijarde iz budžeta za svoju kompaniju i iz državnih institucija, organa, preduzeća, pa i vaše Vladine kancelarije za e-upravu. Prema tome, to je licemerno, kada mešate privatni i javni interes, a ne apsolutni privatni odnos. Hvala. 

SNEŽANA PAUNOVIĆ: Pravo na repliku, Ana Brnabić. Izvolite. 

ANA BRNABIĆ: Hvala. Dobro, meni je ovo okej. Dakle, čim smo došli do mog brata i na lične uvrede i lične napade, koje pritom nisu tačne, i vi isto znate da on nema svoju kompaniju, baš vas briga, slažete, nije prvi, a nije ni poslednji put, to znači, poštovani građani Republike Srbije, da nema više argumenata. Lični napadi, lične uvrede i to vam je tako. Meni je to uvek dobro. Ovo je važna tema za građane Republike Srbije. Kada lično napadnu ministarku znači da nemaju više šta da joj odgovore argumentovano. Lično napadnu mene, nemaju više šta argumentovano da odgovore, ali kada smo već kod toga, da vam kažem, ja ne znam ko je plaćen od strane Rio Tinta, ko nije, ali znam da verujem nekom profesoru. Verujem profesorima ako su profesori, a tu imate pored prof. Aleksandra Jovovića, prof. Nikolu Lilića, prof. Aleksandra Cvjetića, prof. dr Dinka Kneževića, prof. dr Maju Petrović, prof. dr Baneta Popadića, Borisa Dumlića, prof. Prvoslava Marjanovića, Vladicu Cvetkovića, Branislava Simonovića. Imate milion još ljudi koji su se javljali i da pričaju na kojim god medijima želite i da li znate šta je samo problem tu? Što na tim Šolakovim tajkunskim medijima ti ljudi ne smeju da se pojave. Bio je tamo jedan politički analitičar, mlad čovek Nikola Parun, katastrofa protiv nas, čista opozicija. Čovek došao i rekao na Šolakovim medijima – e to što pričate o litijumu i tom projektu, pa to je glupost najvećih razmera. Sramota je uopšte da se tako nešto priča. Znate šta je bilo? Nikada ga više nisu pozvali da dođe da gostuje, tako da toliko o vašim argumentima. Slobodno sada možete nastaviti i o mojoj majci da pričate slobodno. 

SNEŽANA PAUNOVIĆ: Zahvaljujem. 

MARINIKA TEPIĆ: Replika!

SNEŽANA PAUNOVIĆ: Kakva replika, odgovorila je. Dakle, zaključujemo krug replika. Reč ima predsednica poslaničke grupe SPS, potpredsednica Skupštine Snežana Paunović. Izvolite. 

SNEŽANA PAUNOVIĆ: Hvala, koleginice Kovač. Poštovane građanke i građani Srbije, uvažena ministarko, poštovane kolege, da krenemo od početka. Moja je obaveza da u ime poslaničke grupe Ivica Dačić – Socijalistička partija Srbije kažem, pre svega, stav o zakonu koji je predmet rasprave već tri dana, ali imamo jedan manir da poštujemo kontinuitet svojih stavova, pa ću se ja ipak vratiti na kontinuitet stavova SPS kada je u pitanju potencijalno iskopavanje litijuma kao rude. Govorili ste, gospođo Brnabić, ja mislim u prvom danu rasprave i citirali našeg uvaženog kolegu Dragana S. Jovanovića, koji je tada vrlo ljubazno kao predstavnika SPS, koja je podržavala manjinsku Vladu dr Vojislava Koštunice, molio resornog ministra da se ipak razmisli o ukidanju članova 14. i 15. da se ipak razmisli koliko je štetno za državu Srbiju, da praktično damo monopol onome ko istražuje potencijalno postojanje rude, da se razmisli o tome da li će država pretrpeti neku štetu u bilo kom trenutku zato što će 2006. godine doneti takav zakon, ali smo, istina je, glasali za taj zakon, verujući da je ambicija Vlade dr Vojislava Koštunice bila potpuno čista i da je to bilo namera da se unapredi, pre svega, ekonomski status Republike Srbije. Tačno je, bili smo u parlamentu, a bogami i u Vladi i 2011. godine, kada se drugi put razgovaralo o ovom zakonu. Ovlašćeni predstavnik poslaničke grupe SPS bio je Milisav Petronijević, koji je takođe rekao, ja to mogu i da citiram, jer mislim da je važno, kada je pitanju Zakon o rudarstvu i geološkom istraživanju, radi se i o oblasti i o zakonima koji imaju viševekovnu tradiciju u Srbiji. Dakle, ne samo oblast, ne samo delatnost, već i zakonodavno regulisanje te delatnosti. Ovde je cilj i pokušaj da se na jednom mestu uredi i ta oblast i da se omogući razvoj u toj oblasti, naravno, poštujući i okolinu i sve ono što se događa van te oblasti. Danas u ime poslaničke grupe SPS kažem – da, istog smo stanovišta, da niko ne treba da ima monopol nad bilo kakvim iskopavanjima i da niko ne treba da uđe u proces iskopavanja pre nego dobijemo zvanična dokumenta koja potvrđuju da to ničim neće ugroziti životnu sredinu ili bilo kog građanina u bilo kom delu Republike Srbije. To je stav SPS. Sada imamo dileme. Mi bi trebali da ovaj zakon prihvatimo ili ne prihvatimo. Nismo u ova tri dana čuli nijedan argument koji bi poljuljao naš stav da nećemo glasati za ovaj zakon, ali ja hoću da još jednom dam šansu ovlašćenom predlagaču. Moje pitanje glasi, i ja vas molim, gospođo Nestorović, ako možete, ja sam čini mi se dobar deo ovih pitanja postavila i na odboru. Ako ministarka resorna gospođa Đedović Handanović kaže da mi nemamo ni u najavi studiju, potencijalnu studiju od kompanije Rio Tinto, za koju moram da priznam, svidelo se nama ili ne, ja te ljude ne poznajem, ali oni su nekako donošenjem zakona stekli pravo i na eksploataciju. E, sad, ako oni nemaju studiju, čak ni prvu fazu, ako vas dobro razumem, neće imati u narednih 10 do 12 meseci, onu drugu koja bi bila studioznija ni za 24 meseca, šta je onda, gospođo Nestorović, dokument koji je ustavni osnov za donošenje ovog vašeg zakona? To je prvo pitanje. Drugo pitanje, razlozi koji su mi naročito zanimljivi, napominjem zbog građana Srbije koji ovo gledaju i jako je važno da shvate da sam ja potpuni laik na temu istraživanja i iskopavanja litijuma i moram da vam priznam da sam ubeđena da su i predlagači negde mog nivoa znanja, ako o ovome govorimo, razlozi, kažete, između ostalog, čitam vaše obrazloženje, ruda koja bi se vadila nakon usitnjavanja, tretirala bi se sa koncentrovanom sumpornom kiselinom na temperaturi od 250 stepeni, što ujedno čini i najrizičniji deo u postupku eksploatacije litijuma iz jadarita, jer je neophodno obezbediti veliku količinu vode i energije. Pare agresivnih kiselina koje će se koristiti za ekstrakciju litijuma i njegovo prevođenje u litijum karbonat će otparavati u atmosferu i nagrizati zeleni pokrivač, a takođe i pluća i kožu ljudi i životinja. Ljubazno vas molim, želim neizostavno da vidim dokument potpisan od strane stručnih lica koja potvrđuju ove navode koje ste stavili u zakon. Nemojte pokušavati da mi odgovorite sa - rekao je jedan ili dva stručnjaka, zato što ja mislim da o svim ovim navodima, ako ste u pravu, treba da postoje okrugli stolovi i to koji traju danima i danima. Treća moja dilema jeste kada smo doneli odluku da, eto, donesemo zakon i ukinemo rudarenje, opet smo selektivni. Ja sam u gimnaziji imala čak dve hemije i vrhunsku profesoricu, gospođu Mirnu Đorović, koja mi nikada nije rekla da je litijum na primer sa karakteristikama nekog punokrvnog pastuva, ali sam to čula u obrazloženju ovog zakona. Šta je ovde važno? Kažete mineralni resursi, odnosno mineralne sirovine od strateškog značaja za Republiku Srbiju su nafta i prirodni gas, ugalj, rude bakra i zlata, rude olova i cinka, rude bora i litijuma, ugljeni glinci, odnosno uljni škriljci, odnosno šejlovi, druge mineralne sirovine, osim rude bora i litijuma, određene posebnim aktom Vlade, na predlog ministarstva nadležnog za poslove geoloških istraživanja i ili za poslove rudarstva. Dakle, ukinuli smo bor i litijum. Zašto? To je prvo pitanje. Drugo pitanje – kako je moguće, ja i o tome ne znam ništa, ali kažu da je proces rudarenja, kada su u pitanju uljni glinci, odnosno škriljci ili kako god se oni stručno zvali, daleko rizičniji i u ozbiljnom broju zemalja potpuno zabranjeni, čak i u jednom delu Australije, koja važi za zemlju sa prilično razvijenim rudarstvom? Dakle, ako je osnov za predlaganje ovog zakona bila ta briga o kojoj slušamo, opet selektivno, o jednom broju građana, ne o svima, kako je moguće da niste malo studioznije ispratili šta se dešava kod rudarenja nekih drugih ruda, nekih drugih derivata, eto konkretno ovih škriljaca npr? Konačno, kaže se za sprovođenje ovog predloga zakona nije potrebno obezbediti finansijska sredstva u budžetu Republike Srbije. I to želim da mi objasnite kako tačno mislite da nije potrebno? Ako postoji zakon, za koji ponovo kažem da me ne biste optužili da sad ja nekog drugog optužujem, glasala je SPS 2006. godine sa dosta rezerve, ali glasala, dozvolili smo mogućnost eksploatacije. Ako smo 2011. godine to potvrdili, kako tačno mislite da kompanija zbog koje smo 2011. godine nekako se čini i stiče utisak doneli ovaj zakon, jer ponovo ću napomenuti, mi smo imali Ministarstvo rudarstva i energetike do marta 2011. godine, a onda se dogodila rekonstrukcija Vlade. U toj rekonstrukciji Vlade ministar je bio gospodin Pera Škundrić, onda se desila rekonstrukcija Vlade, ministar više nije bio Petar Škundrić, nasledio ga je Milutin Mrkonjić, ali bez mogućnosti da se bavi rudarstvom, koje je odlukom o rekonstrukciji prebačeno i sjedinjeno sa ekologijom, čini mi se, zaštitom životne sredine. Što direktno ukazuje da se isključivo i samo zbog odluke i donošenja zakona u novembru 2011. godine desila čak i ovakva rekonstrukcija Vlade. Kad sve ovo uzmemo u obzir, jesmo li dovoljno ozbiljni kada kažemo da ovo ne zahteva nikakva sredstva iz budžeta Republike Srbije, što u konačnoj verziji i nije strašno, samo prosto nije istinito? Nije strašno da li ćemo mi i da platimo odštetu nekoj kompaniji ako mi imamo papir koji kaže da će ona nama da nanese štetu, ali ako mi nemamo nijedan papir, nego imamo potrebu da ovu osetljivu temu, beskrajno važnu za građane Srbije, stavimo na sto u parlamentu Srbije, pred nas koji smo neuki da se njom bavimo, iskoristimo je politički i još ih ubeđujemo da od toga neće biti posledica po budžet, to prosto nije tačno. Dakle, bilo bi posledica i te kako. Opet kažem, one su manje važne. Ne brinem ja mnogo za novac iz budžeta Republike Srbije u tom kontekstu koji treba da zaštiti interes građana, ja brinem zašto mi pišemo zakon u trenutku u kom nema čak ni naznake da ni Rio Tinto, kao takav, koji na bazi ovih zakona, istina je, jedini ima pravo da vrši iskopavanja, može da to uradi ne u ovoj fazi, nego ako razumemo, on ne može da pripremi osnovne studije, elementarne papire koje treba da predoči državi Srbiji da bismo mogli da razmatramo njihov zahtev za eksploatacijom ove rude. Ovo su pitanja koja su moja dilema na osnovu svega što je ovde napisano, ali ne zato što do kraja ja želim da shvatim bilo šta iz ovog zakona, jer ovde nema mnogo toga što bi trebalo da se shvati, nego zato što želim da građani Srbije razumeju šta narodni poslanici rade tri dana u parlamentu Srbije. Narodni poslanici tri dana u parlamentu Srbije pokušavaju da se na jedan prilično bezobrazan način poigraju sa vašim pravom da živite u jednoj zemlji u kojoj znate sve, ali da imate pravo i da niste stručni na određene teme koje mogu i da vas uplaše, kao što vas plaši iskopavanje litijuma. Plaši i mene. Jedino što nismo imali pravo, poštovane kolege, to je da u ovakvu raspravu uđemo na bazi nekog oruk zakona, da ga potpišemo svi zajedno da bismo pokazali kako opozicija ima sinergiju na temu litijuma. Vama čestitke, gospođo Nestorović, preuzeli ste veliku ulogu. Vaše uvodno izlaganje od preko dva sata je meni bilo beskrajno simpatično. Bilo je skoro pa u rangu ekspozea premijera gospodina Vučevića, par minuta kraće, što mi govori da ste na ovom predlogu zakona, koji svakako neće usvojiti Skupština Republike Srbije, zato što to znamo po brojnom stanju, uspeli da sebe predložite i za lidera srpske opozicije, ali bogami, i za potencijalnu premijerku kada ta opozicija, ako ikad, dobije poverenje građana Srbije. Hvala vam. 

SNEŽANA PAUNOVIĆ: Zahvaljujem. Reč ima ovlašćena predstavnica Danijela Nestorović. Izvolite. 

DANIJELA NESTOROVIĆ: Poštovani građani Srbije, poštovane kolege, pošto sam ovde imenom i prezimenom prozvana da odgovaram na pitanja, imali smo mogućnost da čujemo malopre da će se poslanička grupa, koliko sam shvatila, socijalista izjasniti protiv ovog zakona. U tom smislu sam htela samo da napomenem poslanici vezano za činjenicu da je predsednica Odbora za privredu, u tom smislu ste mogli da organizujete javne rasprave na ovu temu i onda bismo mogli sa svim kolegama i stručnjacima, koje bi pozvali na tu javnu raspravu, da situaciju dovedemo do te mere, jel, da može da se razume zašto je neophodno usvojiti ovakav zakon, koja su finansijska sredstva potrebna, ako su potrebna, i šta bi bio ustavni okvir. S obzirom da se Odbor za ustavna pitanja i zakonodavstvo izjasnio da je ovaj zakon u skladu sa Ustavom, ja ne bih obrazlagala na tu temu dalje, ali ću svakako napomenuti da. Morate da zamislite situaciju šta predstavlja 300 kamiona sumporne kiseline prugama Srbije. Smatram da bi bilo neprimereno praviti se da imamo povez preko očiju i, kako ste vi rekli, glasaćete protiv ovog zakona. Sva dokumenta pre i posle 2012. godine su potpisivali i poslanici vaše poslaničke grupe. Naime, ja bih vas podsetila samo na jednu objavu gospodina Ivice Dačića koju je objavio na „Instagramu“. Memorandum od 23. oktobar 2023. godine, a gde kaže: „Dao sam im Jadar, potpisao sam litijum baš na ovaj dan. To je taj dan kada je zvanično, praktično prodat ovaj projekat“. U tom smislu ovaj zakon ne zahteva veća sredstva od EKSPO. Ako postoje milijarde koje bi se trpale u tuđe džepove, onda svakako mora da postoje novci koji bi se izdvojili iz budžeta i za zdravlje građana. Ne može rudnik u plodnoj zemlji, vodnim rezervoarima i tu je tačka i tu je kraj. Hvala. 

SNEŽANA PAUNOVIĆ: Reč ima Snežana Paunović. Izvolite. 

SNEŽANA PAUNOVIĆ: Ovo je draga koleginice ipak samo početak. Čekajte. Hajde da se vratimo ponovo na početak. Nećete da mi objasnite ustavni osnov, a ja vas nisam pitala zašto je Odbor za ustavna pitanja i zakonodavstvo dozvolio da ovaj zakon uđe u parlament. To smo vam obećali kao vladajuća većina. Ja sam vas pitala - koji dokument vas je ubedio i stvorio podlogu da možete da predložite zakon u kome kao ustavni osnov jeste tvrdnja da je ugrožena životna sredina tačka? To je jedno pitanje na koje mi niste odgovorili. Prozivate predsednika Odbora za privredu. Mislim da neko od kolega sedi ovde, ko je bio, da li je to bio gospodin Ristić, evo sada više ne bih smela, ali postoji transkript. Pre četiri ili pet meseci sam rekla da sam apsolutno spremna da sa pozicije resornog odbora razgovaramo o svemu što se tiče potencijalnog iskopavanja litijuma, ne o vašem Predlogu zakona, gospođo Nestorović. Javna rasprava na ovu temu obaveza je naša prema građanima Srbije bila da ona traje mesecima, ali opet na osnovu nekog dokumenta koji nemam kao predsednica resornog odbora, ne znam da li me razumete, osim pretpostavke u koje mogu da verujem ili ne moram da verujem, tvrdnji određenih lekara, vi od mene tražite da organizujem javnu raspravu na temu „majke mi je loše po državu Srbiju“ ili „majke mi nije“. Oprostite, ali niti ja imam manir da na bazi paušalnih ocena zakazujem tako važne javne rasprave i pozovem stručnu javnost koja bi me pitala - o čemu tačno razgovaramo gospođo Paunović, zašta ste nas vi dokoni zvali u parlament? Ja bih rekla - znate ja sam gledala juče emisiju, pa preksinoć, pa sam se uplašila, pa ako vam nije teško. Nemojte da banalizujemo ono što je moja obaveza kao predsednice resornog odbora. Ja vam odgovorno tvrdim, svaki akt koji se zvanično pojavi i bude predmet mogućeg iskopavanja, proći će i te kako javnu raspravu i to dugu i široku. 

SNEŽANA PAUNOVIĆ: Zahvaljujem. Reč ima Danijela Nestorović. 

DANIJELA NESTOROVIĆ: Ja se izvinjavam što sam možda vama neadekvatno odgovorila. Hvala vam na lepim rečima, u svakom slučaju, ali ono što je bila suština ovog zakona, a ja se nadam da sam to u svom uvodnom izlaganju i napomenula. Kada vlast agituje za određenu stranu kompaniju i to radi na svakodnevnom nivou, kada vidimo da se odluka Ustavnog suda donosi, bukvalno, preko noći, kada inicijativu podnese kompanija koja je investitor, a dok sa druge strane, kada građani podnesu inicijativu za, recimo, ocenu ustavnosti i zakonitosti Zakona o planiranju i izgradnji, Ustavni sud ćuti, kada Ustavni sud i sudije daju izdvojeno mišljenje i kažu da uredba na koju je jednom stavljena tačka. Vi znate šta je tada izjavila tadašnja premijerka – da je sve gotovo, da je kraj, da nema ovog projekta, da su poništena sva rešenja, da je gotovo i da ona sluša narod. Šta se desilo za godinu i po dana da odjednom oživi takva uredba i to na takav nezakonit način, a objasnila sam koliko je nezakonit? Ustavni sud je naglasio da ne može da se oživljava ta uredba, mora ispočetka da se radi prostorni plan. To nije urađeno. Kada na svakom koraku imate nezakonitosti i povrede Ustava, kako drugačije da vam bude, šta da vam bude pravni osnov do zaštita prava čoveka na zdravu životnu sredinu. To je ustavni okvir za donošenje ovog zakona. Meni je žao što ministarka za zaštitu životne sredine nije ovde, da se možda i ona uključi u ovu raspravu i kaže nešto o tu temu. Zašto Ministarstvo za zaštitu životne sredine nikada nije organizovalo javne rasprave na tu temu? Zašto se premijer ove države nikada nije oglasio na tvrdnju da je Uredba koja je doneta 16. jula ove godine neustavna, ne može da stavi svoj potpis ispod potpisa bivše premijerke i da tako stoji na sajtu Vlade? Razumite, zakon je pisan kako je pisan. Možda je vama smešan, možda je čudan, možda je glup, možda je imbecilan. Ja sam svoje obrazloženje dala, stručnjaci su se izjasnili, da li ih vi priznajete ili ne, zaista neću da ulazim u to, to je stvar vaše odluke, ali ja ne mogu da budem ovde na propitivanju koliko god vi mene shvatala možda neozbiljno ili kao početnika. Znate, nisam došla na ispit. Ja sam građanima Srbije objasnila i objašnjavaću do kraja da ovo ne sme da se desi, Snežana. Volela bih zaista i žao mi je što Skupština neće usvojiti moj predlog da se glasa javno, da ne bude sutra da i vi morate sada da objašnjavate da ste 2006. godine potpisali Zakon o rudarstvu, ali ste se premišljali. Rekli ste da ste se premišljali. Ja bih volela da, nakon ovoga svega, građani čuju svakog narodnog poslanika da se izjasni da li je ili protiv ovog zakona, da građani Srbije jednom parlamentarnom životu Republike Srbije vide i čuju ko su narodni poslanici za koje su oni glasali. Meni je to jako bitno. Hvala. 

SNEŽANA PAUNOVIĆ: Zahvaljujem. Samo da raščistimo, elektronski vid glasanja je javno glasanje. Reč ima Milenko Jovanov, povreda Poslovnika. 

MILENKO JOVANOV: Član 107. – dostojanstvo. Drugi put nam ovlašćena predstavnica čitave opozicije u ime cele opozicije, svih stranaka opozicije poručuje da će ona da traži da mi glasamo javno. Dakle, svako glasanje u Skupštini je javno. Znači, kada ubacite ovu karticu, vidite, ona ima čip, ima ime i prezime i, onda kada tražite listing sa glasanja, dobijete tačno kako je koji poslanik glasao, a to što vi tražite se zove glasanje prozivkom. To je nešto drugo. Pročitajte, pošto se hvalite kao advokat itd, Poslovnik, pa shvatite da je svako glasanje u Skupštini javno, a glasanje prozivkom je nešto drugo, a mi ćemo sa ponosom glasati tako da se naša imena vide da smo glasali protiv imbecilnog zakona čitave opozicije. Hvala. 

SNEŽANA PAUNOVIĆ: Zahvaljujem se. Reč ima Danijela Nestorović. 

DANIJELA NESTOROVIĆ: Ja bih sa zadovoljstvom odgovorila. Dobili smo spisak. 

SNEŽANA PAUNOVIĆ: Izvinjavam se, Danijela, ali bila je povreda Poslovnika. Pravo na repliku Snežana Paunović. Izvolite. 

SNEŽANA PAUNOVIĆ: Uvažena koleginice Kovač, prvo, na Poslovnik nema odgovora. Drugo, nisam ja, gospođo Nestorović, nijednog trenutka prema vama imala odnos kao da ste na ispitu, ja vas duboko uvažavam kao ovlašćenog predlagača. Ni jednog trena nisam rekla da je vaš zakon, kako ste rekli - imbecilan. Ja mislim da je loš, da je politički motivisan i da je podnet u pogrešnom trenutku. To su osnovni razlozi zbog kojih SPS odnosno poslanici neće glasati za ovaj zakon. Ja nijedne sekunde nisam rekla da mi nećemo razgovarati o potencijalnim opasnostima kada za to budemo imali adekvatna dokumenta. Vaš strah ja mogu da razumem, ali nemojte od mene očekivati da imate moju blanko podršku da svoj strah pretočite u zakon koji treba da koriste svi građani Srbije. Za to nam ipak treba neka stručna javnost, neki dokumenti koji moraju da objasne kako smo uopšte došli do faze da strahujemo i za sopstvenu životnu sredinu i za sopstvene živote. Ne umanjujem ja, nisam pomenula nikog od onih koje ste citirali, iako moram da vam priznam sada, kad me već pitate da vam kažem šta je moja osnovna dilema. Kada smo na izbore krenuli u decembru prošle godine, čini mi se da je uvaženi profesor Ristić bio kandidat za gradonačelnika stranke Zavetnici a da ste vi podržali nekog drugog kandidata za gradonačelnika. Da vam kažem nešto pošteno, ja se debelo kajem zbog podrške koju smo dali kandidatu za gradonačelnika kog smo izabrali, ali ste imali mogućnost, ako ste već procenili nivo intelekta gospodina Ristića da ga tada podržite, možda biste mu pomogli. Podržali ste, bojim se, nekoga ko je daleko veći amater kada su u pitanju ove osetljive teme za koje se kao poslanička grupa zalažete. I nemojte moje komentare doživljavati lično, jer oni nisu lični. Oni su samo široko objašnjenje šta zapravo poslanici SPS misle u ovom trenutku o ovom Predlogu zakona. I to je sve. Hvala vam. 

SNEŽANA PAUNOVIĆ: Zahvaljujem. Reč ima Danijela Nestorović.

DANIJELA NESTOROVIĆ: Da smo pre 2022. godine imali širu javnu raspravu na ovu temu, možda sada ne bi bili u ovoj situaciji. Naravno, to se nije smelo dozvoliti. Pre stavljanja ove tačke koju očigledno neko nije znao da nacrta, pa je stavio tačku zarez, pa se ovaj projekat nastavio, onda u tom smislu smo došli u ovu situaciju u koju smo došli. I ja da ne bih sad dalje izazivala lavinu komentara, moram samo da odgovorim na komentar vezan za glasanje prozivkom. To sam rekla i na početku danas, u 10.00 časova. A zašto? Iz prostog razloga jer na spisku prijavljenih za reč ispred imena i prezimena i poslaničkih grupa kojima pripadaju stoji i "neopredeljen", pa sam prosto htela da građani vide da li su "za", da li su "protiv", da li i dalje ostaju "neopredeljeni". Hvala. 

SNEŽANA PAUNOVIĆ: Zahvaljujem. Radi istine, pre par minuta ste rekli - javno glasanje. A elektronsko glasanje je javno glasanje. U Poslovniku piše da narodni poslanici i radna tela odlučuju javnim glasanjem, upotrebom elektronskog sistema za glasanje, član 124. Ali, idemo dalje. Sve ste razjasnili. Reč ima ovlašćena predstavnica poslaničke grupe Aleksandar Vučić, Ana Brnabić. 

ANA BRNABIĆ: Hvala vam. Žao mi je što nismo čuli, bila je prava prilika da čujemo zaista izuzetno konkretna, jako direktna i vrlo smislena pitanja o Predlogu zakona, niti jedan jedini odgovor od strane ovlašćene predstavnice, odnosno predlagača opozicije. Ni jedan jedini odgovor, što pokazuje da ovo nije zaista važna tema za njih. Ovo je za njih politička tema i ova tri dana, biće i četvrti dan, potpunog političkog rijalitija u parlamentu, gde oni pokušavaju da iskoriste sada još jednu temu koju su uspeli lažnim vestima, ogromnom kampanjom, velikom podrškom tajkunskih Šolakovih medija da zbune narod, da uplaše narod dezinformacijama i da na isti način kao što smo pre videli, laži oko poplava, pa posle toga krvave košulje, pa posle toga korona, virus, vakcinacija i naseljavanje migranata, monstruozna zloupotreba tragedije u maju 2023. godine. E, sada je ovo isto tako peti po redu pokušaj. Nikakve ovo veze, poštovani građani Republike Srbije, kao što ste videli u ova tri dana, nema sa litijumom. Nikakve veze ovo nema sa zdravljem ljudi. I nikakve, ali pod milim bogom nikakve veze nema sa životnom sredinom ili zaštitom životne sredine. Ja ću vam sada dati samo tri teze koje to nepobitno dokazuju. Prva teza da ovo nikakve veze nema sa Rio Tintom i da ovo nikakve veze nema sa litijumom je ta što smo van svake sumnje mi ovde pokazali da je Rio Tinto dovela bivša vlast, oni koji kao tobož danas kažu - Rio Tinto, mrš iz Srbije. E, ti su isti pre 23 godina, ni manje ni više, pozvali, molili Rio Tinto da dođe u Srbiju. I to smo čuli od Borisa Tadića, koji je rekao da je Rio Tinto pozvala Vlada koju je vodio Zoran Đinđić, to smo čuli i od generalnog direktora Rio Tinta u Ljuboviji, koji je rekao, citiram - došli smo u Srbiju kada su nas pozvali, 2001. godine. Dakle, da oni ljudi imaju zaista nešto protiv Rio Tinta, oni ne bi pozvali Rio Tinto. Jel tako? Sasvim logično, poštovani građani. Dakle, da imaju nešto protiv Rio Tinta, ne bi baš Rio Tinto pozvali. Da imaju nešto protiv Rio Tinta, ne bi im pre 20 godina, 2004. godine dali prva istražna prava. A dali su im. I od 2004. do 2012. godine devet puta, ni manje ni više, produžavali ta istražna prava i svaki od tih devet puta proširivali opseg istraživanja. Kao što ste videli, poštovani građani Republike Srbije, oni su bili toliko ponosni tim projektom da su najavili otvaranje rudnika na stogodišnjicu Cerske bitke, zato što je značaj litijuma i značaj ovog projekta bio toliko veliki, a posebno za zapadnu Srbiju, da će ga otvoriti na stogodišnjicu Cerske bitke. Toliko su oni bili protiv. U to vreme u lokalu je postojalo udruženje koje se zvalo Udruženje za razvoj Jadra i to udruženje je potpuno pravilno i svaka čast tim ljudima, udružili su se, ako se ne varam, u to vreme ih je vodio gospodin Filipović koji je pritom bio i pomoćnik gradonačelnika Loznice, koji je bio iz DS, koji je udružio tamo sve ljude da bi bolje pregovarali sa Rio Tintom o prodaji svoje zemlje. Neki su bili uspešni, većina, neki nisu bili uspešni, kao što je bio Kokanović. Da budem iskrena, kada pogledate onaj listing šta je sve Kokanović tražio i u koje detalje je čovek ulazio zaista da bude konsultant kada želim sutra da prodam nekretninu da dođe da mi pomogne da ja napravim takav listing i da dam takvu jednu ponudu za svoju nekretninu jer ja onako detaljno nikada do sada u životu nisam videla. Dobro, nema ni veze. Dakle, tako je bilo. Promenili zakon 2006. Rekli - ne može država da raspisuje tender, ne može država da zadrži prava na eksploataciju za sebe, nego kome su dali istražna prava, a to je Rio Tinto, taj automatski jedini može da se prijavi za eksploataciona prava. Zaključali projekat. To vam je to. Onda 2012. ljudi doneli Nacionalnu strategiju održivog korišćenja prirodnih resursa i dobara, 2012. bivša vlast, u kojoj su imenom i prezimenom pomenuli Rio Tinto, čisto da bi se znalo da ne možemo od Rio Tinta da mrdnemo, ko god da je na vlasti, ko god u narednih 100 godina ta je nacionalna strategija to rekla, pa vam je to to. Pored toga su, kao jedan od 14 strateških projekata Republike Srbije, naveli upravo ovaj projekat od strateške važnosti. Dakle, Projekat geoloških istraživanja litijuma i bora, u zagradi Jadarski basen. Rok za završetak projekta kraj 2014. godine. Izvolite. Godina 2012. Dakle, ovo nepobitno dokazuje moju prvu tezu, a to je da oni protiv Rio Tinta nemaju ništa, da oni protiv litijuma nemaju ništa i dok su bili na vlasti u Nacionalnoj strategiji su stavili i Rio Tinto i litijum i Projekat „Jadar“ i stavili da je to naš najveći i najvažniji strateški resurs. Tako da, danas zaista niko pri čistoj svesti i malo razuman ne može da veruje da su ovi ljudi protiv Rio Tinta i litijuma. Čisto politikanstvo. Dobro. Pod dva, šta je važno? Evo, treći dan pričamo o Predlogu zakona o izmeni Zakona o rudarstvu i geološkim istraživanjima kojima se blanko predlaže, blanko, zabranjivanje svih istraživanja, eksploatacije i prerade litijuma i bora. Da ostavimo po stranu notornu budalaštinu, za koju treba da vas je sramota, sve vas koji ste potpisali, od sad pa zauvek, da prerada litijuma nema nikakve veze sa Zakonom o rudarstvu i geološkim istraživanjima, već industrijski proces koji potpada pod Zakon o planiranju i izgradnji. Pa, šta ima veze, toliko ste se Pritom smo čuli da ste dva meseca pisali ovaj zakon, šta bi bilo da ste ga radili na brzinu. Dakle, o blanko zabrani svih istraživanja. Svih istraživanja litijuma i bora, a tri dana slušamo samo o jednom projektu. Čekajte, što niste pričali o nečemu drugom? O istraživanju samog litijuma, ne o Rio Tintu. Šta je strašno, recimo, u istraživanju bora? Šta je strašno u eksploataciji bora? Ni jednu jedinu reč nismo čuli. Pa, mi u stvari čitav zakon treba da donesemo da bi zaustavili jedan projekat. Poštovana gospodo iz opozicije, ja ću vam ponovo reći – za to postoje zakoni u Republici Srbiji. Upravo taj Zakon o rudarstvu koji u članu 103. kaže da bi se uopšte prijavili za eksploataciona prava, nažalost, sama i isključivo oni mogu da se prijave za eksploataciona prava pošto ste im to pravo vi dali, oni moraju pod obavezno da dobiju saglasnost stručnih službi Vlade Republike Srbije, kao i javnosti, zato što mora da prođe detaljan javni uvid na Studiju o proceni uticaja na životnu sredinu. Bez te studije oni ne mogu da se prijave za pravo na eksploataciju. Ta studija, poštovani građani, može da se uradi u narednih dve godine. Čemu onda hitnost? Šta je sad problem? Zašto predlažete da budemo poznati kao zemlja ludaka koja je jedina zabranili istraživanje litijuma koji je strateški i kritični resurs svetskog rang? Da nam se svi smeju, ceo svet, jel? Zbog jednog projekta? Ako je sve tačno što vi kažete, ako je bukvalno sve tačno što vi kažete i što ste uneli u Predlog zakona, pa ni po jada. To će pokazati Studija o proceni uticaja na životnu sredinu. Oni neće moći da dobiju eksploataciona prava, završili posao. Dakle, mi koljemo ne jednog vola za kilo mesa, mi koljemo sve volove Srbije za 100 grama mesa koji nam možda i ne trebaju, tih 100 grama, zato što ako se uradi sve u skladu sa zakonima Republike Srbije tog projekta neće ni biti. Tako da, ništa nismo čuli, u stvari. A, zašto blanko zabrana istraživanja litijuma i bora? Zbog čega? Zato što je to politikanstvo, zato što ne znate ni vi da obrazložite i zbog toga tri dana ništa nismo čuli o ovom predlogu zakona. Konačno i najvažnije, pošto je, deluje ipak nama nešto više ili mnogo više stalo o zaštiti životne sredine, a to je – vi kada pogledate taj njihov Predlog zakona vi ćete videti, kao što je i prethodna poslanica pričala, da se menja jedino, da se briše bor i litijum. Poštovani građani Republike Srbije, ovi veliki osvešćeni, ekološko osvešćeni narodni poslanici i stranke kažu da su u redu da se istražuju i eksploatišu i prerađuju u Republici Srbiji i nafta i prirodni gas i ugalj. Ugalj verovatno isto nema baš nikakav uticaj na životnu sredinu, ni otvoreni kopovi, ni raseljavanje ljudi, ni uništavanje poljoprivrednog zemljišta, ni uništavanje staništa. Ne, to nije, to je sve ekološki bezbedno. Rude bakra i zlata, takođe nema nikakvo uticaja na životnu sredinu, ukoliko pitate ekološki osvešćenih 86 narodnih poslanika. Nemaju ni rude olova i cinka, i to vam je izuzetno bezbedno. E, onda idu rude bora i litijuma. To je prekriženo, i to ne čak ni u svim članovima zakona. Aljkavost je dostigla te mere da su u nekim članovima zakona zaboravili to da izbrišu. Nisu mogli da ukucaju na kompjuteru „CTRL F“, „kontrol fajnd“ pa gde ima litijuma i bakra vi prekrižite. Ni toliko nisu mogli da urade. Uljni škriljci, odnosno šejlovi, to je takođe njima prihvatljivo za životnu sredinu i sve druge mineralne sirovine, osim rude bora i litijuma. Poštovani građani Republike Srbije, treba da znate još jednu stvar – oni u zakonu ostavljaju i nemaju ni jednu jedinu primedbu, ti veliki ekološki osvešćeni narodni poslanici, na to da u slučaju, citiram sad iz zakona koji oni nisu promenili u tom delu: „u slučaju da se eksploatacija vrši u zaštićenom području ili području ekološke mreže javni interes i značaj utvrđuju se u skladu sa zakonom kojim se uređuje zaštita životne sredine, odnosno zaštita prirode“. Tako da, može. Ljudi, sve može. Može i u zaštićenom području škriljci, mogu škriljci i u području ekološke mreže. Sve može, samo ne može litijum i bor. Onda imate za potrebe privrednog subjekta koji je nosilac istraživanja ili nosilac eksploatacije mineralnih sirovina može se vršiti eksproprijacija nepokretnosti. I oni koji su mi pričali o eksproprijaciji nepokretnosti znate šta, niste se potrudili ni to da promenite u ovom zakonu. Eto, toliko ste bili zabrinuti za privatnu svojinu i za to da ne možete vi sutra nekom da ekspropišete. Ni to niste promenili. Dakle, i to vam je potpuno u redu. Eksproprijacija može za sve, osim za litijum i bor, s tim što ovde nije bila potrebna eksproprijacija za litijum i bor. Ali, onda takođe dolazimo do zanimljive činjenice, a to je primenjena geološka istraživanja i eksploatacija, poštovani građani Republike Srbije, urana, nikla i kobalta takođe može da se vrši i uran im je prihvatljiv, i nikl im je prihvatljiv, i kobalt im je prihvatljiv i sve to u zaštićenim područjima i područjima posebne ekološke mreže, kao i uljni škriljci. Sada vi meni želite da kažete da se ovi ljudi bore za zdravlje i životnu sredinu? Kakvo politikanstvo neverovatnih razmera. Sada ću za građane Republike Srbije pošto znam da narodne poslanike koji su potpisali ovaj zakon to nimalo ne zanima, da ponovim. Eksploatacija uljnih škriljaca koje ste vi ostavili u ovom zakonu je zabranjena u Francuskoj i to od 2011. godine, u Nemačkoj od 2017. godine, u Irskoj od 2017. godine, u Škotskoj od 2015. godine, u Bugarskoj od 2012. godine, u Holandiji od 2015. godine i u Španiji od evropskih zemalja, ali za našu ekološki osvešćenu opoziciju ona je i dalje potpuno prihvatljiva i to čak i u ekološki zaštićenim područjima. Kada pogledate štetnost različitih ruda i mineralnih sirovina, evo vam poređenje – uticaj iskopavanja na zemljište. Bili ste zainteresovani za poljoprivredno zemljište, jel, to vas baš jako muči? Jadar, podzemni rudnik, dakle, može da se nastavi poljoprivreda, ukupne površine 390 hektara, ali zato imamo borske rudnike, ukupne površine, i to nadzemni rudnici, otvoreni kopovi, 20.000 hektara. Ovo je 390 hektara, ovo je 20.000 hektara, EPS, rudnici lignita, nadzemni, otvoreni kopovi 60.000 hektara. Znači, ovih 390 hektara, tu ste baš zainteresovani za poljoprivredno zemljište, tu vam je baš stalo, ali tamo gde pričamo o 60.000 hektara, koga briga. Hajde da vidimo ovako, količina otpada po toni proizvoda. Jadarit, jel se brinete oko jalovišta? Jadarit, na jednu tonu korisnog proizvoda ide 4,2 tone otpada. Lignit, na jednu tonu korisnog proizvoda ide 10 tona otpada, na bakar na jednu tonu korisnog proizvoda ide 450 tona otpada, na zlato, na jednu tonu korisnog proizvoda ide 950.000 tona otpada. Opasnost od zagađenja podzemnih voda ide ovako, po svim ekološkim standardima, daleko najopasnije za podzemne vode je eksploatacija uljnih škriljaca, nakon toga ide olovo i cink. Nakon toga ide zlato cijanidnim postupkom. Nakon toga ide bakar, nakon toga nafta, nakon toga ugalj, pa onda imate 50 mesta prazno, onda ide lignit. Eto, toliko vaš baš briga za podzemne vode i za otpad i jalovišta, jer da vas je briga, prvo bi se brinuli oko ovih stvari, a onda bi došli do lignita. Sa aspekta rizika od udesa, na prvom mestu je zlatno-cijanidnim postupkom. Dakle, poštovani građani Republike Srbije, još jednom, baš njih briga i za životnu sredinu, i za zdravlje građana, i za ovaj projekat realno. Ovo je još jedan način, pokušaj destabilizacije Srbije, plašenja ljudi, širenja panike, da bi se ljudi pozvali na proteste, peti pokušaj najmanje u poslednjih deset godina. Konačno, da završim još jednim citatom, ali samo da vam kažem, poštovani građani Republike Srbije, dobra stvar za nas je što za sve ove stvari oni nama veruju, za sve ove stvari postoje institucije, za sve ove stvari, institucije mogu ovo da iskontrolišu, postoji i nadzor, postoje i inženjeri koji ovo mogu da iskontrolišu, samo za ovaj projekat od 390 hektara valjda ne postoje institucije, za sve ovo ostalo nam veruju i to je bezbedno. Dakle, Vladica Cvetković, i ovo je za nauk svima nama, rekao je, predložio je da, kako bi se razbile laži o Projektu „Jadar“, svako ko je pričao laži i dao ovakvu izjavu, on je rekao, citiram, recimo, to bi bilo moguće da budu sledeće izjave – napisao sam da se u Jadru planira ogroman površinski kop, a znao sam da je reč o podzemnoj eksploataciji, pogrešio sam, neću više. Izjavio sam da su sve evropske zemlje odustale od litijuma, mada u Evropi postoji dvadesetak takvih projekata, obmanuo sam vas i molim vas da mi oprostite. Rekao sam da će iz Jadra biti raseljeno 300.000 ljudi, slagao sam, izvinite. Na jednom skupu sam uporedio fotografije rudnika u Arizoni i one s predelima oko Cera i Iverka, takvo neanološko poređenje je nestručno, nenaučno, tendenciozno i nepristojno. Sada me je stid. Bio bi to veliki doprinos javnom dijalogu u Srbiji, i to ne samo za pitanja rudarstva i zaštite životne sredine, rekao bi akademik Cvetković. Umesto svega toga, poštovani građani Srbije, oni su sve ovo stavili u svoj predlog zakona. Hvala vam. Bićemo protiv sa obe ruke. 

SNEŽANA PAUNOVIĆ: Zahvaljujem. Reč ima ovlašćena predstavnica Danijela Nestorović. Izvolite. 

DANIJELA NESTOROVIĆ: Hvala. Ja bih vas zamolila, da li postoji bilo kakva mogućnost.

SNEŽANA PAUNOVIĆ: Molim ovlašćenu predstavnicu da nastavi, svakako se čuje to što vi pričate. Nastavite, Danijela. Samo da objasnimo šta se dešava, pre nego što nastane. Narodni poslanik Jovanović je na isti ovakav način aplaudirao dok je Ana Brnabić pričala. Ništa, mikrofon je uključen. Molim vas da se ne raspravljate sa mnom. Reč ima ovlašćena predstavnica. 

ALEKSANDAR JOVANOVIĆ: Hajde još. Što ste stali?

SNEŽANA PAUNOVIĆ: Narodni poslaniče Jovanoviću, molim vas da sednete, molim vas. Danijela, prijavite se. 

DANIJELA NESTOROVIĆ: Ja sam se prijavila.

SNEŽANA PAUNOVIĆ: Ovo je bilo simbolično predstavljeno kako je to zvučalo dok je Ana Brnabić govorila, jer je Jovanović aplaudirao sve vreme. Izvolite, Danijela. 

DANIJELA NESTOROVIĆ: Razumem da je bilo jače od vas ovo komentarisanje. 

SNEŽANA PAUNOVIĆ: Danijela ne mora, pošto nije u sistemu.

DANIJELA NESTOROVIĆ: Mogu li da pričam? 

SNEŽANA PAUNOVIĆ: Da li želi ovlašćena predstavnica?

DANIJELA NESTOROVIĆ: Prosto bih htela da vas zamolim, a ne bih direktno da postavljam pitanje predsednici Narodne skupštine, da li su joj poznate sledeće reči – na upravo završenoj sednici Vlade Republike Srbije ukinuta je Uredba Vlade o Prostornom planu područja posebne namene za realizaciju Projekta eksploatacije i prerade minerala jadarit od 13. februara 2020. godine? Tako da, Prostorni plan je ukinut i više ne postoji. Samim tim, poništeni su svi upravni akti koji su vezani za kompaniju „Rio Tinto“, odnosno „Rio Sava eksplorejšn“. Sve dozvole, sva rešenja i sve ostalo, ugovore nikad nismo imali, kao što su me više puta pitali. Konačno, na današnjoj sednici Vlade ukinuli smo i Odluku Vlade o obrazovanju Radne grupe za implementaciju Projekta „Jadar“, koja je formirana 9. aprila 2021. godine i time, dame i gospodo, predstavnici medija, poštovane građanke i građani Republike Srbije, ispunili sve zahteve ekoloških protesta i stavili tačku na „Rio Tinto“ u Republici Srbiji. Ovim je, što se tiče Projekta „Jadar“ i „Rio Tinta“ sve završeno. Gotovo je i svi zahtevi su ispunjeni. Šta se desilo u međuvremenu, od 20. januara 2022. do današnjeg datuma? Da li je to premijerka tadašnja slagala građane Republike Srbije ili sada govori istinu? Da li premijerka tadašnja, a sadašnja predsednica Narodne skupštine zna razliku između lignita i litijuma, jer već dva puta meša ta dva pojma? Ono što je jako bitno za građane, a da ne slušamo ovde salve iščitavanja o nekakvim škriljcima koje ste vi, danas sam vam čitala, potvrdili zakonom od 2015. i 2021. godine, stavili ste ih u taj zakon. Što ih vi tada niste izbacili? Zašto nikada niste revidirali nacionalnu Strategiju o mineralnim resursima? Šta ste čekali sve ove godine? Danas je „Rio Tinto“ kupio za 6,7 milijardi dolara „Arkadijum Litijum“ što je 90% više od berzanske vrednosti firme. To pokazuje da „Rio Tinto“ mora debelo da plati za znanje u litijumu koje nema, ali i pristup produktivno-efikasnim nalazištima, u Srbiji hoće da dobije ceo projekat bez plaćanja za kapital i pokupi ceo profit. To pokazuje da Srbija mora dobro da razmisli pod kojim uslovima kada i sa kim da eksploatiše svoje prirodne resurse? Da vam bude jasnije sa kim sarađujete i ko je kompanija „Rio Tinto„ na strani 14. na zvaničnom sajtu „Rio Tinta“ imate prikazan i Projekat „Jadar“, odnosno da se tu već nalazi rudnik litujuma, da li ste upoznati sa tim činjenicama? Da li ste pitali vaše partnere u ovom investicionom poduhvatu da su ovo već označili kao završenu stvar? Pitaju li se građani Srbije za bilo šta? 

SNEŽANA PAUNOVIĆ: Pravo na repliku Ana Brnabić. Reč ima predsednica Skupštine Ana Brnabić. Izvolite. 

ANA BRNABIĆ: Hvala vam. Da, vam kažem – znam šta je razlika između litijuma i lignita. Evo, za mene jedna izuzetno važna razlika, kao što sam vam rekla. Kada gledam u jalovište i deponije za jednu tonu korisnog proizvoda litijuma ide 4,2 tone otpada, a za jednu tona korisnog proizvoda lignita ide deset tona otpada. I, kako vama lignit nije opasniji za životnu sredinu od litijuma? I, zašto mi nismo nikada pričali, mi nikakve zabrane nikada nismo niti ćemo tražiti, ali vi ste tražili litijum koji od svih ovih nabrojanih i svih onih koje ste vi ostavili u Predlogu zakona najmanje opasan za životnu sredinu. Pa, je pitanje zbog čega kada ste tako veliki ekolozi, kada ste tako ekološki osvešćeni, kada vam je stalo do zdravlja i života i životne sredine, a zašto ste onda ostavili škriljce, a što ste ostavili nikl, a što ste ostavili kobalt, a što ste ostavili da može to da se sve iskopava u zaštićenoj zoni područja, u posebnoj zoni ekološke mreže? Znate zašto? Zato što vas baš briga za životnu sredinu. Takve politikante, takve oportuniste, takve licemere kao što ste vi, to Srbija do sada nikada nije videla, ali ima jedna dobra stvar za našu budućnost nikad ih više neće ni videti. 

SNEŽANA PAUNOVIĆ: Po Poslovniku narodni poslanik Aleksandar Jovanović. Izvolite. 

ALEKSANDAR JOVANOVIĆ: Da li ste to rekli Ćuta na kraju? 

SNEŽANA PAUNOVIĆ: Aleksandar Jovanović Ćuta. 

ALEKSANDAR JOVANOVIĆ: Hvala, gospođo Elvira. Član 104. mi smo ovde čuli od Ane Brnabić uvredljive reči, ja vas molim da sledeći put kada se Ana Brnabić bude ovde obraćala opoziciji u stilu Baje Malog Knindže da je opomenete. Hvala. 

SNEŽANA PAUNOVIĆ: Ministarka želi da odgovori na jedno pitanje. Reč ima ministarka Dubravka Đedović Handanović. Izvolite. 

DUBRAVKA ĐEDOVIĆ HANDANOVIĆ: Što se tiče pitanja o ugovorima koji su potpisani, kao što smo više puta rekli nema potpisanih ugovora, ali ima jedan od 16. februara 2006. godine, pa bih samo da podsetim građane Srbije kada su u pitanju ugovori sa „Rio Tintom“ koji ih je potpisivao. Ministar rudarstva i energetike tada u Vladi Republike Srbije Radomir Naumov iz Demokratske stranke Srbije, dok je predsednik bio gospodin Boris Tadić, a premijer Vojislav Koštunica i komercijalni direktor multinacionalne kompanije „Rio Tinto“ Adam Per su potpisali Ugovor o davanju koncesije ovoj kompaniji za istraživanje i eksploataciju borne rude u Jarandolskom basenu na teritoriji Baljevac na Ibru. Eto, toliko o potpisanim ugovorima pošto se pitate ko ih i kada potpisao sa ovom kompanijom možda bi mogli da ih potražite u vašim arhivama. Potpisan je zapravo ugovor, a ministar je Naumov tada rekao da je potpisivanje ovog koncesionog ugovora prvog posle 70 godina od velikog značaja za Srbiju, jer se procenjuje da će na rodovima u ovom basenu posao dobiti više od 700 radnika što će znatno unaprediti taj siromašni kraj i sprečiti negativno-demografska kretanja. Znači, eto toliko o tome ko je i sa kime potpisivao ugovore. A što se tiče, pošto ste iznosili određene i pominjali određene medije i rekli da eto, postoji određena kampanja, moram vas podsetiti na kampanju koja se vodi po drugi put od 27. juna, a samo za dva meseca bilo je objavljeno blizu šesto, tačnije 592 priloga, odnosno deset priloga dnevno, a većina njih je preko 90% u potpunosti ili pretežno negativno intonirana u vezi Projekta „Jadar“, pa toliko što se tiče kampanja i toliko što se tiče medijskih objava. Uglavnom su to prilozi u kojima dominira i elemenata širenja straha i panike, a pre svega posredstvom neistinitih, neodmerenih izjava o posledicama rudarenja. I, nastavljate tu kampanju i tu hajku, pre svega protiv struke, što je i dalje nedopustivo, a mislim da treba da se svi zalažemo da zapravo čujemo pre svega ljude rudarsko-geološke struke, pošto se ovde tiče o izmenama i dopunama toga zakona, ali evo, oni su toliko neutemeljeni i toliko nedosledni kada je u pitanju zaštita životne sredine, jer upravo samo pričaju o dva minerala i traže zabranu istraživanja i eksploatacije dva minerala. Apsolutno nijednog drugog koji možda ima ili ima manje ili ima više uticaja na životnu sredinu. Bar smo čuli jednu tačnu stvar, a to je da se otvara rudnik litijuma u Nemačkoj. Eto, predstavnici i potpisnici ovog zakona, odnosno Predloga zakona su javno rekli da se sprema i da je u planu otvaranje rudnika u Nemačkoj. Hvala na tom priznanju, verovatno ste dobili i konačno došli ili skupili hrabrosti da pričate o tačnim informacijama, javno dostupnim informacijama. A da se u Nemačkoj istražuje, odnosno priprema projekat 11 godine, da, tačno je, u Srbiji je to nešto malo više, 20 godina, što znači da su se radile detaljne analize i da već postoji dosta odgovora kada je u pitanju i zaštita životne sredine, ali i kada je u pitanju sve ono što znamo da još treba da se uradi, a da još nije urađeno. Ono što takođe predstavlja jedno licemerno ponašanje nekih od prisutnih ovde, citiraću, mi smo svesni da litijum jeste značajan resurs, resurs budućnosti za nekih 60 do 80 godina i niko nema ništa protiv toga. Eto, toliko o tome i o doslednosti i politike, ali to smo i videli i mogli da zaključimo šta se dešavalo 2004. godine, pa nadalje i zašto je uopšte kompanija došla u poziciju da može ukoliko ispuni sve uslove i da jedina može da traži pravo eksploatacije, a ukoliko do toga ne dođe da apsolutno ima pravo da traži ogromnu odštetu od Republike Srbije i od građana Republike Srbije. Određeni potpisnici ovog Predloga zakona kažu da znaju i da su svesni da je litijum značajan resurs i resurs budućnosti i da niko nema ništa protiv toga, ali u isto vreme potpisuju ovaj Predlog zakona. Toliko o doslednosti. 

SNEŽANA PAUNOVIĆ: Zahvaljujem se. Pošto smo završili sa ovlašćenim predstavnicima i predsednicima poslaničke grupe, krećemo na listu. 

ZORAN LUTOVAC: Replika.

SNEŽANA PAUNOVIĆ: Na osnovu čega? Kada? 

ZORAN LUTOVAC: Tražio sam pre pola sata.

SNEŽANA PAUNOVIĆ: Ne, prelazimo na listu govornika. Reč ima narodni poslanike Žarko Ristić. 

ZORAN LUTOVAC: Replika, molim vas. Ne možete da me ignorišete, imam pravo na osnovu Poslovnika.

SNEŽANA PAUNOVIĆ: Pominjala je zakon, ovlašćeni predlagač je odgovarao. Molim vas ne ulazite u raspravu sa mnom. Prelazimo na listu govornika. Prvi reč ima narodni poslanik Žarko Ristić. Nije tu. 

ZORAN LUTOVAC: Molim vas da me ne ignorišete.

SNEŽANA PAUNOVIĆ: Ne ignorišem, vodim sednicu. Sledeći prijavljeni, narodni poslanik dr Muamer Bačevac. Izvolite. 

MUAMER BAČEVAC: Uvaženi prijatelji, vi ste čuli, rekao je moj kolega da smo mi unazad tri nedelje sa jako studiozno bavili ovom temom, imali konsultacije i razgovore sa zaista velikim brojem stručnjaka iz ove struke, profesora, inženjera, želeći da dođemo do pravih podataka i da zauzmemo jedan relevantan stav. Ja ću vam preneti nešto što smo mi saznali od struke i zbog čega ćemo i zauzeti stav protiv ovog zakona. Pre svega, moram da vas podsetim da EU jedan od najvećih potrošača litijuma, ali da ga ne proizvodi, već da ga kompletno uvozi iz Kine i zbog toga raste zaista pritisak u EU da se razviju samostalna evropska nalazišta i rudarenje i proizvodnja litijuma na tlu EU. Kao odgovor na rastuću potražnju i na pritiske koje dolaze upravo sa Istoka, iz Kine prema evropskom tržištu Evropska komisija, Evropska unija, praktično donela 2020. godine Akcioni plan, a onda i Zakon o kritičnim sirovinama kojima se motivišu zemlje EU da uđu u proces rudarenja i proizvodnje litijuma. I onda ono što smo mnogo puta čuli da u Evropi postoji oko 20 projekata i više u preko 10 zemalja, da se u najrazvijenijim zemljama Evrope, idući od Španije, pa sve do Finske preko Nemačke, Velike Britanije, BiH, pa i Srbije vrše istraživanja i priprema za rudarenje i za obrađivanje ove rude. Najveće evropsko nalazište, kao što smo čuli jeste u Nemačkoj i ono što je bitno da se još jednom ponovi jeste da je 18. septembra u Nemačkoj kompaniji „AMG litijuma“ otvorila prvu rafineriju u Evropi u gradu Biterfeld-Volfenu i da će za početak proizvoditi 20 hiljada tona godišnje, da će vrlo brzo taj broj prerasti u 100 tona hiljada godišnje, a za automobilsku industriju Evrope je neophodno oko 700 hiljada tona litijuma godišnje. Naravno, zasad se snabdevaju iz rudnika iz Brazila, ali već sledeće godine se očekuje otvaranje nemačkog rudnika Zinevald i pokretanje rudnika u Portugal. Sinoć smo imali gostovanje ovde, bila je tu predsednik parlamenta Finske, koji je rekao da će Finska biti prva zemlja u Evropi koja će iskopavati i ekstraktovati gotov litijum u svojoj zemlji. Molim vas, ovo su činjenice koje su jako proverljive. Molim vas, nemojte da mi dobacujete. Ja vas slušam svaki dan ovde pomno i možemo da uđemo u debatu. Kakav je to način da vi meni kažete da lažem? Kakav je to način? Kakav je to nivo? Molim vas dopustite mi da nastavim. 

SNEŽANA PAUNOVIĆ: Dozvolite kolegi Bačevcu da nastavi ja vas molim. 

MUAMER BAČEVAC: Da li mogu da nastavim? Ne obraćam se naravno vama, nego građanima ove države koji su zabrinuti kao i svi mi, da vam kažem nešto ljudi su u ovoj zemlji uplašeni pre svega iznošenjem neistina i poluistina o to je nešto što zabrinjava. Mene ne plaši, niti ćemo odbiti ovaj zakon, ali ovo može da bude matrica za bilo koji razvojni projekat u Srbiji, a ovo jeste sigurno jedna od velikih šansi za našu državu da se priključimo modernim i razvijenim tehnologijama koje postoje u zapadnom svetu. Ja još jednom kažem da danas kompletna industrija se zaokreće i govorimo o jednoj tranziciji koja nije samo automobilska tranzicija bez litijumskih baterija i baterija, čini mi se neće biti moderne industrije i industrijalizacije, i to ukazuju svi vodeći stručnjaci u svetu. Naravno, ni zelena tranzicija o kojoj se toliko priča je nemoguća bez litijumskih baterija i nemoguće je deponovati energiju koju dobijamo iz vetra i solarnu energiju bez litijuma. Danas je to ugaoni kamen sveopšte tranzicije i mislim da je s toga naše prisustvo u alijansi za baterije odlična stvar i jedna od šansi da Srbija uhvati korak sa najrazvijenijim zemljama Evrope i da bude partner u razvoju sa savremenim tehnologijama, sa najrazvijenijim zemljama Evrope. Stručnjaci dobitnika Nobelove nagrade za hemiju Majkla Stenlija Vitingema, očekuje da će litijum ostati nezamenljiv u ekonomskoj proizvodnji dugovečnih baterija još najmanje deceniju. Pitam sve nas pa i sebe, da li ovakvu razvojnu šansu treba ispustiti, jer vidim da je baš inteligentno ovakav razvojni potencijal zaustaviti u početnoj fazi istraživanja. Nemojte dobacivati, molim vas, budite malo bar uljudni. Ponašajte se gospodski , barem jednom. Ja vam pričam, navodim vam primer Kine, pa zar Kina nije prošla ovaj put, pa je danas vodeća država u ovoj tehnologiji, pa zar u Kini nisu iskopavali i imali najtežu tešku industriju, a danas Evropa se upire da stigne Kinu. Ovo jeste razvojna šansa za našu državu i to moraju da znaju naši građani. Na kraju želim da kažem da mi nikada nećemo biti proti nekakvih zabrana, pogotovo zabrana istraživanja, zabrane eksperimenta, zabrane naučnih rasprava, jer to je nešto što nije demokratski standard i nešto što našu zemlju potpuno zatvara i nešto što nije prihvatljivo za nas kao Socijaldemokrate. S toga ne možemo prihvatiti jedan ovakav zakon. Istraživanje javnog mnjenja pokazuje da je ovo odlična tema za politički profit. Gospodo, populizam je nelojalan sluga. Mi ni po koju cenu nećemo govoriti ono što ljudi hoće da čuju, a što nije u njihovoj koristi, niti ćemo ikada zabranjivati ono što, od čega mogu naši građani da imaju koristi. Socijaldemokratska partija Srbije nikada neće podržati iskopavanje litijuma, niti bilo kog drugog elementa dok ne dobijemo dokumente koji potvrđuju da neće biti štetnosti po ljude i po okolinu u kojoj mi živimo. Ali sigurno ovakav jedan zakon koji je predložen od strane opozicije, nije dobar i nije ispravan put da bi Srbija stigla savremene zemlje Evrope. Hvala vam. 

SNEŽANA PAUNOVIĆ: Hvala kolega Bačevac. Reč ima gospodin Goran Petković. Izvinite imam gospođu Nestorović u sistemu, imate reč. 

DANIJELA NESTOROVIĆ: Ja nisam dobila i dalje odgovor na pitanje od tadašnje premijerke, a današnje predsednice parlamenta, da li je 20. januara 2022. godine stavljena tačka, ili tačka zarez i ako nije, da li je tada slagala građane Republike Srbije ili to radi i danas? Prosto nije jasno ubeđivanje i non stop pominjanje toga da treba da prepustimo pa neka se uradi studija o proceni uticaja na životnu sredinu, pa ne ne može da se radi, ja objašnjavam već treći dan zašto ne može da se radi studija o proceni uticaja na životnu sredinu. Dakle, pravni osnov mora da postoji, a mi pravni osnov nemamo, jer taj pravni osnov na koji se poziva kompanija Rio Tinto je uredba koja nije u skladu sa Ustavom i zakonima, iz prostog razloga što je doneta i mimo zakonske procedure i mimo ustavne procedure i pored toga što je Vlada Republike Srbije ponovo povredila Ustav i to član 3. stav 3. Ustava koji govori o ovlašćenjima Vlade. Dakle, ne možete oživljavati projekat kada vam je odlukom Ustavnog suda jasno naglašeno da mora da se sprovede ponovno procedura usvajanja prostornog plana. Kako mislite da se odredi obim i sadržaj studije o proceni uticaja na životnu sredinu ako imate prostorni plan koji je neustavan? Ne može. Dakle, to nije pravno izvodljivo. Ne možemo da dopustimo tako nešto. Zaista, ako pričate racionalno i ako pričate iskreno, kao što to tvrdite, ako se toliko zalažete za zaštitu životne sredine, pa ste vi izgleda ekolozi, a ne mi, onda zaista pričajte i prave stvari i bar jednom stavite do znanja građanima Republike Srbije da li ste slagali 2022. godine ili ih lažete sada. Takođe, moram da vas pitam, malopre sam vam napomenula šta stoji na zvaničnom sajtu kompanije Rio Tinto, vašeg strateškog partnera, da oni praktično kažu da su na sebe već upisali 100% ovog projekta rudnika Jadar. Da li ste vi nešto tajno potpisali u međuvremenu, a da građani ne znaju ili smo postali kolonija preko noći, pa i oni znaju da ćemo morati da pristanemo? Molim vas odgovorite na pitanja ne meni, građanima Srbije, da znamo da li smo kolonija ili ste vi potpisali nešto. Zašto Rio Tinto danas to objavljuje na svom sajtu kao da je rudnik Jadar 100% završena stvar? Građani Srbije moraju da znaju. Onda sve ovo o čemu mi pričamo, svih ovih dana nema apsolutno nikakvog smisla, ni to što pričate vi, a ni to što pričamo mi. Onda se ne pita zakonodavno telo, onda se izgleda pita taj Rio Tinto - šta ćemo mi da pričamo, kada ćemo da pričamo, kome ćemo šta da damo. Malopre navodite ponovo periodni sistem elemenata. pa pričate o uranijumu, niklu, kalcijumu. Da li vi to nas spremate za neke buduće radnje, pa anestezirate javnost ili ne znam o čemu se ovde radi? Dajte, molim vas, uozbiljite se. Ako, pričamo o zakonu, objasnite građanima već jednom, da razjasnimo tu situaciju. Znate kako, u bilo kom odnosu morate da budete načisto. Kada ste lagali građane, tad ili sad ili lažete u kontinuitetu, da li smo postali kolonija ili smo potpisali neki ugovor i da li Rio Tinto smatra da je ovaj projekat već završen, gotova stvar? Građani moraju da znaju. Mi odavde moramo da im pošaljemo tu poruku, jer na drugačiji način građani ne mogu da dođu do pravih informacija. Molim vas, odgovorite. 

SNEŽANA PAUNOVIĆ: Pre nego što gospođa Brnabić odgovori, kolega Jovanoviću, da li biste bili ljubazni da svoju šoljicu iznesete i popijete napolju, pošto nije dozvoljeno da je unesete u salu? Hvala. Reč ima Ana Brnabić. Izvolite. 

ANA BRNABIĆ: Predsedavajuća, pošto mi je postavljeno više pitanja, a sva su zaista važna, ako prekoračim dva minuta, molim vas, uzmite od poslaničke grupe. Dakle, prvo da se vratimo na to ko ovde laže i ko je. Ne ekspert u laganju, eksperti u laganju nisu, kako slažete, tako vas provalimo. Toliko su vam glupe laži. Dakle, samo ste patološki lažovi. Dakle, ko je slagao, evo sada je MUP dalo zvanično saopštenje. Poštovani narodni poslanici, svi smo bili obmanuti. Dakle nije bilo nikakvih cepanja guma, nije bilo nikakvih napada, gospođa je išla kod vulkanizera i to ja ne znam kako neko sa dve iscepane prednje gume može da stigne do vulkanizera. Dakle, otišla je kod vulkanizera. MUP u istrazi je otišao do vulkanizera da pita šta se desilo. Vulkanizer, verovali ili ne, jadan čovek rekao – ja dopumpao jednu gumu, ništa nije bilo iscepano i ona tim autom došla u Skupštinu. Došla u Skupštinu i u nedostatku agrumenata i videvši da gubi ovu borbu o litijumu, kaže žena da je napadnuta. Kuku lele, odmah Šolakovi mediji, drž ne daj – jadna, napadnuta. Ja pitam kao predsednica Skupštine šta se dešava, jeste li prijavili, zovem MUP, radite, to je narodni poslanik, to ne sme da se dešava. MUP zbunjen, nema prijave. Onda me zove MUP posle 10 minuta i kaže – izvinite, evo sad prijave. Ja kažem - odmah da ste istražili i tako na kraju ove balade jadan taj vulkanizer pije Ksalole, smiruje se, šta je on Bogu zgrešio da je napumpao jednu gumu jutros. Kada smo kod laganja, to vam tako izgleda, ljudi. Moj pokojni deda iz Babušnice, to vam je priča kada sam bila mala, on mi kaže – znaš kakva ti je to priča: „Bismo se biševac, bismo se biševa, sedam bejasmo, osam ostadosmo“ i tako vi sa tim vulkanizerom i vašim gumama. Dakle, toliko tome ko laže. Ja tada slagala nisam. Ja sam zaista to pokušala da uradim, ali, kako da vam kažem, kada imate vaše koalicione partnere koji u zakonu iz 2006. godine kažu – isključivo investitor koji je izvršio geološka istraživanja može da stekne pravo eksploatacije, a onda još dodatni širi koalicioni partneri 2011. godine donesu, pa još jedan novi zakon koji kaže – nosilac eksploatacije može biti samo onaj koji je nosilac istraživanja, a onda ima i nacionalna strategija koja kaže – e to je strateški projekat koji izvodi Rio Tinto. Onda Ustavni sud ne može ništa drugo nikom ni da kaže, nego – ti, mala, ćuti, nego se vrati tamo gde su te postavili na mesto oni 2006, 2011. i 2012. godine, tako da sam ja pokušala, a vaši koalicioni partneri su ih zakucali, tako da Bog otac ne može da ih se otarasi. Eventualno možemo pomoći studije o proceni uticaja na životnu sredinu, koju vi umesto da tražite, da molite, da se uključite u taj obimni sadržaj i da kažete – hoćemo da vidimo i ovo i ovo i ovo, a vi kažete – mi u tome nećemo da učestvujemo, a Rio Tinto ne sme da radi tu studiju. Ja vas ponovo pitam da li to zato što vi hoćete? Da li ste se vi dogovorili sa Rio Tintom, da insistirate, da ih izbacimo iz Srbije pre studije, da oni naplate od Srbije milijarde, odnosno od naših građana, a onda, pošto su i vlasnici zemlje koja im je svojevoljno prodata, da se vrate kada vi dođete na vlast, pa da se talite, idemo Jovo nanovo još jedan krug. Ne, mi ćemo da čuvamo interese Republike Srbije i mi ćemo da poštujemo zakone Republike Srbije. Sledeće što sledi je obim i sadržaj studije o proceni uticaja na životnu sredinu dve godine, pa da vidimo. Što se tiče kolonije. Ja se izvinjavam, ali zaista veliki broj pitanja mi je upućen. Mi kolonija nismo, ali da ste vi na vlasti, mi bi kolonija odmah postali zato što ste vi bili ti koji ste trčali od Brisela do Strazbura da molite da ovde se uvede prinudna uprava, istražni organi da mogu da ispituju naše građane i da oni vode ovde istragu, tako da bili bi tada kolonija, ali to građani Srbije razumeju, pa vas zato i neće. Na kraju krajeva, da, sve više deluje da smo mi ekolozi, a da ste vi lobisti Rio Tinta zato što smo se mi potrudili da pogledamo i za sve ostale rude i mineralne sirovine, kakav je uticaj njihov na životnu sredinu i sve ostale, nafta, gas, olovo, cink, škriljci, uran, nikl, svi oni koje ste vi ostavili imaju mnogo veći potencijalni uticaj na zdravlje ljudi i na životnu sredinu i od litijuma i od bora, ali očigledno da kada e oni istražuju i eksploatišu vi verujete u institucije i verujete u kontrolu i u nadzor i da Republika Srbija to može da isprati, jer da ne verujete prvo bi tražili ukidanje i zabranu tih, ali vas u stvari baš briga za životnu sredinu. Baš vas briga i za životnu sredinu i za Rio Tinto i za litijum. Kako ste monstruozno koristili tragedije iz maja 2023. godine, e tako koristite dezinformacije i laži oko ovog projekta. Jedina razlika u tome je što ste tada dotakli dno i ovo je mnogo bolje od onda kada ste trgovali decom. Hvala. 

SNEŽANA PAUNOVIĆ: Poslovnik, kolega Jovanović. Vidim vas, gospodine Lutovac, samo prvo kolega Jovanović. 

ALEKSANDAR JOVANOVIĆ: Gospođo Paunović, član 104. Sledeći put da upozorite ovog Baju malog Knindžu, ovu nesrećnicu koja je govorila, da prestane da vređa ljude. 

SNEŽANA PAUNOVIĆ: Ništa vas nisam čula, osim da ste tešku i nedopustivu kvalifikaciju izgovorili na račun predsednice Skupštine Srbije. Po Poslovniku, gospođa Brnabić. 

ANA BRNABIĆ: Poštovani građani Republike Srbije, sada ste čuli da me je narodni poslanik, ovaj veliki ekolog, nazvao nesrećnicom. Član 107. povreda dostojanstva Skupštine. Još jednom, kad nema argumenata, kada nema odgovora, odmah lične uvrede. Samo nastavite vi. Pokazujete sve o sebi. Vređate dostojanstvo Skupštine, ali sve o sebi kažete. 

SNEŽANA PAUNOVIĆ: Pretpostavljam da ne želite da se izjasnimo. 

ANA BRNABIĆ: Ne.

SNEŽANA PAUNOVIĆ: Hvala. Povreda Poslovnika, Zoran Lutovac. Izvolite. 

ZORAN LUTOVAC: Član 27. Trebalo bi da vodite računa o redu. Ako sam se ja pre prijavio za Poslovnik, da mi date pre reč. Sada je poslanica govorila i kao predsednica Skupštine. Ona je govorila vrlo uvredljivo, a sada se poziva na član 107. Rekla je, izgovorila je reč - patološki lažovi. Pre toga budalaštine, gluposti. 

SNEŽANA PAUNOVIĆ: Dozvolite kolege, ja vas molim. Samo da čujem gospodina Lutovca. Jako je važno da čujem ovu povredu Poslovnika. 

ZORAN LUTOVAC: Oni koji dovikuju, takođe krše Poslovnik. Izgovorila je ružne kvalifikacije. Ona ne samo da je poslanica, ona je i predsednica Skupštine. Jedino ako ne smatrate da je ekspertkinja za budalaštine i gluposti, pa joj to dozvoljavate, ali to ne može tako. Molim vas da uvedete red u ovu Skupštinu. 

SNEŽANA PAUNOVIĆ: Hoću, gospodine Lutovac, zato što ću poštovati Poslovnik, za koji sam zadužena da se o njemu staram. Primeniću član 103. ovog trenutka kada ste uputili uvredu reklamirajući Poslovnik. Propustila sam šansu da izreknem opomenu kolegi Jovanoviću, što ću definitivno uraditi ako vam se još jednom dogodi da tako teško kvalifikujete bilo koga u ovoj sali. Nemojte da vičete na mene. Prvo, ja se ne plašim vašeg visokog tona. Vi ste izgovorili daleko težu kvalifikaciju od konstatacije predsednice Skupštine o tome da li je neko govorio neistinu. Istina, možda je mogla da kaže da je to notorna neistina, ali je rekla da je laž. Gospodine Lutovac, ono što nije istina, pa čak i ako je patološka, onda je patološka, kako da vam kažem, prosto, nema kvalitetnije ime za to. Pravo na reklamiranje Poslovnika, Srđan Milivojević. Izvolite. 

SRĐAN MILIVOJEVIĆ: Poštovana gospođo Paunović, reklamiram povredu Poslovnika, član 32. koji kaže da potpredsednik Narodne skupštine pomaže predsedniku Narodne skupštine u vršenju poslova iz njegovog delokruga. Pošto vi sada predsedavate sednicom, ja vas molim da nam kažete da li postoje dva Poslovnika, jedan za opoziciju i jedan za vlast? Zbog čega se vi plašite da opoziciji date reč? Ako imate naređenje da mi ne smemo da govorimo po replikama, recite nam da znamo. Ako se plašite naših replika, kažite - mi ne znamo da odgovorimo i jedini argument je da vam ne damo repliku. Mi ćemo to prihvatiti. Ali, priznajte, vlast i Ana Brnabić se plaše mogućnosti da opozicija replicira i zato ne damo repliku. Eto, toliko o članu 32. Hvala. 

SNEŽANA PAUNOVIĆ: Gospodine Milivojeviću, nisam do kraja razumela, osim što sam razumela koji član Poslovnika reklamirate. To sam shvatila, kao što sam shvatila da u ovom reklamiranju Poslovnika moj odnos prema opoziciji je tri u odnosu na jednu reklamaciju od gospođe Brnabić, koja brutalno uvređena. Ne znam šta spočitavate? Ako mi spočitavate pravo na repliku, ja ne znam kad ste tražili i na osnovu čega repliku koju niste dobili. Ako ste probali da zloupotrebite Poslovnik da biste eventualno prikazali građanima Srbije kako sam ja neki zli predsedavajući koji vas maltretira, onda se bojim da ih niste ubedili. Stoga mi idemo dalje. Reč ima ovlašćeni predlagač. 

DANIJELA NESTOROVIĆ: Ja se neću sada ovde prepucavati sa tim ko je patološki lažov, a ko nije, jer zaista nisam stručna da procenjujem i da dajem kvalifikacije kao predsednik ove države ili predsednica parlamenta. Znate kako, živim u jednom običnom radničkom naselju, ne živim na Dedinju. Komšije su mi prenele da policajci koji su dolazili na teren nisu bili policajci iz policijske ispostave u tom delu grada, da su postavljali pitanja – da li postoje ljudi koji me ne vole u tom delu grada, to su bila pitanja. Kada dođete i posećujete vulkanizerske radnje da biste izvukli nekakvo priznanje. 

SNEŽANA PAUNOVIĆ: Kolege, ja vas molim, jako je važno da čujemo šta gospođa Nestorović ima da kaže. Izvolite. 

DANIJELA NESTOROVIĆ: Jako je bitno da se MUP Republike Srbije danas oglasio i izneo, naravno, neistinite podatke. Ja sam pozvala policijsku ispostavu Borča danas da proverim ko je njih kontaktirao, ko je kontaktirao službenicu koja je primila moju prijavu. Komandir policijske ispostave mi je rekao da njega niko nije zvao, da se razgovori koji se vode preko te linije ne snimaju, da je to uneto u dnevnik događaja, a da je neko iz MUP-a, bez da je konsultovao radnicu koja je primila prijavu i komandira policijske ispostave izdao saopštenje koje sadrži neistine. Ja ću tu staviti tačku na dalje. Neću deliti epitete i kvalifikacije, jer izgleda, kako kaže, jeste u pravu predsednica kada kaže da kada nemate dokaze, onda iznosite lične stvari. To upravo radi ona. Ja bih vas ponovo pitala, evo, ponoviću vam. Izgleda me ne čujete dobro ili vas tu ometaju oko vas. Dakle, dana 20. januara 2022. godine ste izjavili - Na upravo završenoj sednici Vlade Republike Srbije ukinuta je uredba Vlade o prostornom planu područja posebne namene za realizaciju projekta eksploatacije i prerade minerala jadarit od 13. februara 2020. godine tako da je prostorni plan ukinut i više ne postoji. Samim tim, poništeni su svi upravi akti koji su vezani za kompaniju Rio Tinto, odnosno Rio Sava Eksplorejšn, sve dozvole, sva rešenja i sve ostalo. Ugovore nikada nismo imali, kao što sam više puta i rekla. Konačno, na današnjoj sednici Vlade ukinuli smo i odluku Vlade o obrazovanju radne grupe za implementaciju projekta Jadar, koja je formirana 9. aprila 2021. godine i time, dame i gospodo, predstavnici medija, poštovane građanke i građani Republike Srbije, ispunili sve zahteve ekoloških protesta i stavili tačku na Rio Tinto u Republici Srbiju, tačku. Ovim je što se tiče projekta Jadar i Rio Tinta sve završeno. Gotovo je i svi zahtevi su ispunjeni. Da li ste ovo rekli pri čistoj svesti i pameti? Da li vas je neko prinudio ovo da kažete? Da li ste tada slagali građane Republike Srbije ili ih lažete sada? Da li je tačno da je na današnjoj zvaničnoj prezentaciji vašeg investitora ili partnera u ovom velikom poduhvatu "Rio Tinto" objavljena informacija da je Projekat "Jadar" sto posto već gotov? Da li smo u međuvremenu mi to postali kolonija, pa "Rio Tinto" smatra da može da radi šta god hoće, ili ste potpisali neki investicioni ugovor o kome niste obavestili građane Republike Srbije? Ponovo moram da kažem da bez obzira što znam da građani Republike Srbije na sto puta ponovljeno pitanje neće dobiti odgovor, jer ne postoji odgovor koji bi mogao da opravda ovo što činite danas u sali i što činite svih prethodnih dana, a kad malo bolje razmislim, i ono što činite svih prethodnih 12 godina, građani Srbije su oštećeni u svakom pogledu. Svaku instituciju ste doveli bukvalno na stub srama. Sve ljude koje rade u tim institucijama ste prinudili da se obraćaju medijima koji na bilo koji način zazvuče da su opozicioni, ne bi li se čulo bilo šta u javnosti. Sve medije sa nacionalnom frekvencijom držite pod strogom kontrolom. Apsolutno je sramota da predsednik države ili predsednica ovog parlamenta gostuju u emisijama rijaliti tipa, rijaliti karaktera, gde sa takvim, ja mogu samo da kažem voditeljima, ne mogu da ih nazovem novinarima, mogu da ih nazovem čitačima tuđih misli, učestvujete u blaćenju, omalovažavanju svih vaših političkih neistomišljenika. Da imate bilo kakav dokaz koji bi govorio u prilog tome da ste vi u pravu, vi biste taj dokaz pružili. Vi te dokaze nemate. Tri dana obmanjujete javnost, tri dana citirate i govorite o 2006, 2011. godini. A što se ne osvrnete šta je bilo od 2012. do dana današnjeg? Šta ste vi to uradili? Čijim novcem ste to uradili? Koliko ste zadužili Republiku Srbiju? Koliko institucija ste uništili za ovih 12 godina? Šta ste napravili od ove zemlje? Šta je prodato? Šta je dato? Šta je poklonjeno? Šta je sa teritorijom Republike Srbije? Šta je sa Kosovom i Metohijom? Šta je sa Mačvom? Nemojte to da radite. Nije ništa smešno, zaista nije smešno. Dajte dokaze. Vidi, Milenko, ti si jako smešan, ali mučno je to, zaista. Ostavi to za "Pink", kad budeš gostovao na "Pinku", onda, tu će biti super. Strava si, užasno si simpatičan. Zaista ne želim da komentarišem, zaista, ispod svakog nivoa. Ako treba, ja ću ponavljati sve dok traje ova sednica, jer ova tri pitanja su ključna. Isto tako bih zamolila, ako ne znate vi odgovor, neka ministarka da odgovor kako možemo da radimo studiju o proceni uticaja na životnu sredinu kada nemamo prostorni plan Republike Srbije, kada nemamo strategiju upravljanja mineralnim resursima? Kako možemo na osnovu neustavnog pravnog akta, uredbe Vlade Republike Srbije kojom se praktično oživljava Prostorni plan Projekta "Jadar", da donosimo nekakvu studiju o proceni uticaja na životnu sredinu? Takođe, molila bih i ministarku, pošto pripada Vladi Republike Srbije, da nam se izjasni kako je moguće da Vlada Republike Srbije daje mišljenje na ovaj Predlog zakona o izmenama i dopunama Zakona o rudarskim i geološkim istraživanjima na osnovu nacrta studije o proceni uticaja na životnu sredinu? Naime, kao što sam više puta ponovila, nacrt studije o proceni uticaja na životnu sredinu nije pravni akt koji je poznat u postojećem pravnom sistemu Republike Srbije a na osnovu kojeg bi se mogli donositi bilo kakvi zaključci. Taj dokument koji je izbacila kompanija "Rio Tinto" u junu mesecu ove godine, pre nego što će da se oglasi Ustavni sud a kasnije i Vlada Republike Srbije, je izbacio nekakav dokument kojim bi valjda trebalo da anestezira javnost, koji bi valjda trebalo da omekša javnost, kojim bi valjda trebalo da mi pomislimo kako se radi zapravo o zelenoj oazi, kako će tu moći da se obavljaju sve ostale poljoprivredne delatnosti baš bukvalno u području rudnika, tamo gde je predviđena zona rudnika i otpadnih voda, kako građani neće biti raseljavani, kako će kompanija "Rio Tinto" nadoknaditi svu moguću štetu koju bude pričinila. Ja sam zaista postavila pitanja a postaviću ga i ovde ponovo - kako to misli kompanija "Rio Tinto" da može da se nadoknadi šteta ili vrati u postojeće stanje, u prvobitno stanje nešto što je praktično uništeno, a to su pijaća voda, podzemne vode, zemlja, voda, vazduh? Šta raditi sa hiljadu i po raseljenih porodica, kako kaže profesor koga ste angažovali da govori u da zastupa vaše interese, a koji je prethodno zastupao interese kompanije "Rio Tinto"? Radi se zaista o jednoj situaciji kada građani Republike Srbije, sluđeni već ionako problemima koje na svakodnevnom nivou zatiču, a to su pre svega plate koje su ispod svakog dostojanstva, cene koje skaču na svakodnevnom nivou, hiperinflacije, užasnog životnog standarda, govoriti o ovim temama običnom građaninu koji ima takve probleme a pri tom da predstavnici ove vlasti a i predstavnica parlamenta, odnosno predsednica parlamenta, konstantno obmanjuju i ne žele da odgovore na ključna pitanja koja interesuju građane Republike Srbije, a to su, ponoviću - stavljanje nacrtane tačke ili tačke zareza na uredbu kojom se ukida Uredba o Prostornom planu Projekta "Jadar". Da li su tada građani Republike Srbije obmanuti, da li se tada lagalo ili se laže konstantno u kontinuitetu do dana današnjeg? Da, jako je zanimljivo šta se piše. Volela bih da građani Republike Srbije dobiju ovakav odgovor, jer tada bi bilo sve mnogo jasnije i ponovo ću zamoliti da glasanje o predlogu ovog zakona bude prozivanjem narodnih poslanika, da se tačno zna i da u istoriju srpskog parlamentarizma konačno uđu narodni poslanici imenom i prezimenom koji su glasali protiv dobrobiti građana Republike Srbije. Hvala. 

SNEŽANA PAUNOVIĆ: Reč ima Goran Petković. Izvolite. 

GORAN PETKOVIĆ: Poštovani građani Srbije, kada u procesu donošenja odluke saslušate šta kažu stručnjaci, onda se lako dolazi do rešenja. Akademici, profesori, stručnjaci, mnogi umni ljudi, među njima i cenjeni, poštovani i slavni prof. dr Ratko Ristić, uverili su me da je potencijalno iskopavanje litijuma zlo. Zato je za mene odnos prema iskopavanju litijuma pitanje zdravog razuma i pitanje časti. To je odnos prema precima i potomcima. Mi možda zaista nećemo biti slavni preci mlađim generacijama, ali ovu novu, 110 godina kasnije, bitku na Drini moramo da dobijemo, jer ako padne Jadar, pala je i Srbija. Zbog toga javno kažem, uprkos ovoj galami, još jednom, ako ne može drugačije, moja glava nije vrednija od doline Jadra. Non pasaran, a na srpskom - neće kopati. 

SNEŽANA PAUNOVIĆ: Reč ima dr Ana Oreg. Izvolite, koleginice. 

ANA OREG: Hvala vam. Pratimo ovu sednicu već treći dan, a pratila sam i prethodnu sednicu kada doduše nije bila ovo tema, ali se i te kako o ovome razgovaralo i mogu da zaključim da SNS ima neku jedinstvenu taktiku kako, kada raspravljamo o ovoj temi. Na prvom mestu ta taktika se odnosi da, ako bilo šta vidite da ne valja, za to optužite bivšu vlast. Drugu stvar koju sam primetila, a koje se držite onako poprilično, jeste da se oslanjate na struku i na institucije. To je rekao i kolega Jovanov u svom izlaganju da ćemo videti da li Srbija može ili ne može, a kada vidimo šta struka ima da kaže. To nam je i gospođa ministarka Handanović takođe potvrdila, a to nam je rekla i gospođa Ana Brnabić. Sa druge strane smo mogli da čujemo ministra Martinovića koji je rekao da će on vrlo rado da potpiše prenamenu poljoprivrednog zemljišta onda kada čuje sve relevantne institucije da se izjasne. Sad ja vas želim da pitam, drage kolege, o kojoj struci i o kakvim tačno institucijama mi ovde govorimo? Dakle, ajmo korak po korak. Ako govorimo o vašem odnosu prema struci ili generalno, ajde, prema obrazovanju, sasvim je dovoljno da kažemo činjenično stanje da su nam prosvetni radnici prošle nedelje štrajkovali sa punim pravom. Znate, vama je uspelo nešto što niko u ovoj zemlji nije uspelo. Smerovi na Univerzitetu u Novom Sadu, koji treba da nam izrode nove generacije nastavnika i učitelja, su ostali potpuno prazni. To se prvi put desilo. Dakle, obrazovanjem u Srbiji se bavi samo onaj ko mora, vi ste sa tim vašim PP ugovorima, zabranom zapošljavanja, nedostojnim platama uspeli da postignete to da više niko ne želi da se bavi time da uči našu decu, istu onu decu koju je ministarka na prošloj sednici toliko puta pominjala tobož pričajući o tome kako će da poprave oni demografski broj, kada se glasalo o onom zakonu koji se ticao povećanja roditeljskog dodatka. Mi iz Pokreta slobodnih građana smo to i podržali, ali smo vam rekli tada i kažemo vam i sada da za tu decu nije dovoljno da se rađaju, prosto njima treba i kvalitetno obrazovanje, zdravstvo, neka bolja budućnost da taj demografski broj se ne bi promenio kada oni odrastu i potraže tu neku bolju budućnost u tuđoj zemlji. Dakle, to šta vi mislite o struci i obrazovanju pokazujete i ličnim primerom, svim tim lažnim diplomama, plagiranim doktoratima i to je, kolege, sasvim u redu. To je vaša politika, vi na to imate pravo, samo vas onda molim – nemojte se pozivati na struku onda kada raspravljamo o ovako važnoj temi kao što je rudarenje litijuma. Druga stvar, ako govorimo o institucijama, ja ne znam da li je bilo ko od vas imao prilike da poseti bilo koju inspekcijsku službu u skorije vreme. Evo, ja sam veterinar po struci, svaki mesec podnosim Izveštaj o programu mera Veterinarskoj inspekciji. U Novom Sadu, napomenuću, Veterinarska inspekcija, tu gde sede i ostale inspekcije je tamo u katastrofalnom stanju. Dakle, tamo kolege sede u potpuno nehumanim uslovima, nehigijenskim uslovima. Rade, takođe, za nedostojne plate. I, ako je takva situacija sa institucijama, inspekcijama u jednom gradu koji je drugi najveći grad u Srbiji, koji je grad, rodni grad našeg premijera koji je do nedavno vodio taj grad, onda mogu samo da zamislim kakva je situacija u ostalim manjim mestima. Da vas pitam nešto, ministarka, ili da pitam sve vas – koliko mi tačno rudarskih inspektora u Srbiji imamo? Da li je taj broj dovoljan i da li bilo ko u ovoj sali može iskreno, ali iskreno da veruje u to da će ti ljudi moći da rade bez ikakvih pritisaka? Sigurna sam da niko u to ne veruje. Evo, kao poslanica iz Vojvodine ovim putem hoću da istaknem i to da NIS, na primer, u Vojvodini ima tri bušotine na kojima vati naftu sa nekim metodama koje su svuda u svetu zabranjene. Pa, eto, nek se inspekcija malo pozabavi i tom tematikom, iako me lično brine, zaista, kakav će to efekat da da, s obzirom na to da je 2019. godine Pokrajinska inspekcija utvrdila višestruko zagađenje vazduha u Beočinu zbog rada „Cementare“. Znate šta se, kolege, desilo? Ništa. Nikom ništa, apsolutno se ništa nije promenilo zato što su naše institucije ostale, nažalost, potpuno beznačajne. O kakvim vi institucijama uopšte govorite? Za vas je najveća institucija i najveći stručnjak taj jedan čovek koji upravlja celom ovom zemljom, i to je, ponovo ću vam reći, vaša politika, vaše pravo. Potpuno je legitimno, samo vas onda molim, drage kolege, nemojte se pozivati na institucije kada raspravljamo o ovako važnoj temi kao što je rudarenje litijuma. Prvo bih volela da živim u zemlji gde mi imamo izvršnu vlast koja može da prati zakonodavnu, da imamo sudsku vlast koja može, kao što bi morala da bude, korektivni faktor i izvršne i zakonodavnoj vlasti. Nažalost, mi u takvoj Srbiji trenutno ne živimo, po mom uverenju nećemo ni postići taj nivo demokratije sve dok nam i ministri, pa i predsednik dolaze iz vremena kad je Vojislav Šešelj bio popularan. Da vam kažem još nešto – u demokratskim zemljama zaista o ovakvim projektima se prvo raspravlja na nivou struke, pa onda o tome raspravljaju ekonomisti, pa institucije, na kraju političari. Kod nas je nekako, čini mi se, redosled obrnut, ne čini mi se, nego ovim to i dokazujemo i to nam i govori generalno o stanju demokratije u Srbiji. Za kraj, drage kolege, meni se čini da ste vi, što se tiče ovog projekta, vašu političku odluku već doneli, samo onda budite pošteni i recite je građanima, nemojte se sakrivati iza struke, iza institucija. Kolege, molim vas, pa smešno je, 12 godina ste na vlasti, nemojte se sakrivati iza nekih bivših vlasti. Sve što ste mislili da ne valja ste do sada mogli i morali da popravite. Hvala vam. 

SNEŽANA PAUNOVIĆ: Reč ima Milenko Jovanov. Izvolite. 

MILENKO JOVANOV: Dve stvari, vrlo kratko. Dakle, prvo što se tiče tog vraćanja u prošlost, kako se kaže, pa mora da se predstavi geneza slučaja. Nije ništa počelo na današnji dan ili na jučerašnji dan ovim predlogom zakona, nego postoji nešto što se desilo i u prošlosti, što vuče posledice za danas. Ne možete zaboraviti sve to. Druga stvar, kažete – što se tiče rasprave, rasprave u javnosti i demokratskim zemljama se političari time ne bave, nego struka, itd, pa danas ste videli i imali prilike da čujete, a mogu da kažem da ste se vi ponašali korektno, i vi i vaša poslanička grupa cela, kako izgleda rasprava na ovu temu. Ovde se ne dozvoljava da se čuju drugačiji argumenti, ne od nas, nego od ljudi koji su stručni za to. Vi onda kažete – to treba struka da raspravlja. Da, stručnjak koji kaže – opasno je i stručnjak koji kaže – nije opasno. Onda oni kao stručnjaci treba da ukrste argumente za i protiv i da nam kažu šta je zaključak. To bi tako trebalo da bude, a mi imamo ovde listanje i pokazivanje fotografija ljudi koji su se usudili da kažu nešto suprotno onome što je ovde „mejn strim“. Da se ne pravimo naivni svi ovde. Nije ovde tema litijum. Danas je tema litijum. Sutra će biti nešto drugo. Prekosutra nešto treće. Kao što je prošle godine bilo nešto, pa pre toga nešto drugo itd. Tema je naći nešto što bi moglo da mobiliše ljude u toj meri da na tom talasu se nekako dođe na vlast bez ikakve politike. Pošto nema politike i suštinskih odgovora na najvažnija pitanja, hajde da iskoristimo nekakav narodni pokret i da na tome dođemo na vlast. Zato nemate sve ono sa čim sam ja apsolutno saglasan u svakoj vašoj reči da treba da imamo. Apsolutno potpisujem sve što ste rekli, stručnu raspravu bez nas ovde jer niko nije stručan, a onda kada nam ljudi kažu kako bi to trebalo da izgleda, da stručnjaci utvrde šta je i onda kažu – evo gospodo poslanici mi mislimo ovo, a onda mi ovde kažemo – e sada ko je za, a ko je protiv onoga što je struka rekla, pa da vidimo onda ko će reći kada struka kaže da je opasno ko će reći da je za ili kada struka kaže – nije opasno, može da se radi, ko će reći – ma baš nas briga, ne treba nam to. Tako bi imalo smisla. Ovo ovako, videli ste u šta se pretvorilo. Hvala. 

SNEŽANA PAUNOVIĆ: Želite repliku? Izvolite. 

ANA OREG: Drago mi je kolega Jovanov što se razumemo po tom pitanju. Ono što sam ja htela i što sam posebno htela da istaknem da je pitanje da li mi imamo u ovom momentu državu koja to sve može da iznese. Mi ne možemo stručnjake da delimo na naše, vaše, politički podobne, nepodobne. Da li mi imamo institucije u ovom momentu koje to mogu da iznesu? Koleginica Brnabić je rekla da građani veruju u institucije. To prosto nije tačno. To nije tačno. Nabrojala sam vam sve taksativno zbog čega to nije tačno. Dakle, po mom mišljenju, mi trenutno ne živimo u demokratskoj zemlji, nemamo državu prosto koja može da donosi ovakve bitne odluke. Hvala vam. 

SNEŽANA PAUNOVIĆ: Pravo na repliku Ana Brnabić. Izvolite. 

ANA BRNABIĆ: Hvala vam. Zaista jako kratko. Verujte, besmisleno je više to vaše tvrđenje – e vama građani ne veruju, e građani ne veruju u institucije, e ništa ne funkcioniše i od svega toga ovde vladajuća većina ima 150 narodnih poslanika, ali građani nama ne veruju i ne veruju tim institucijama i na kraju krajeva opet vas pitam – ako građani ne veruju tim institucijama, kako onda imamo sve ove rudnike i postrojenja koja su hiljadu puta opasnija od litijuma? Hiljadu puta opasnija od litijuma. I rade i nemamo akcidente i niste ni tražili da se zatvore. Na kraju krajeva, ljudi, dajte više prekinite sa tom histerijom sa građanima sa sumpornom kiselinom. Slušamo o toj sumpornoj kiselini tri dana. Jel vi znate da se tokom 2023. godine 450 hiljada litara sumporne kiseline iskoristilo u Republici Srbiji, tona, izvinite, ne, 450 hiljada litara, tona, izvinite, a da je u 2024. procena da će biti 600 hiljada tona. I ako je toliko opasna na temperaturi od 20 stepeni, 90 stepeni i kako god, ljudi što niste predložili da ukinemo sumpornu kiselinu, što niste rekli da zaustavimo našu privredu, što niste rekli da ubijemo poljoprivredu zato što je potrebna pre svega za poljoprivredu? Ako je toliko opasna, što niste rekli da je ukinemo potpuno? U Nemačkoj se godišnje troši 4.450.000 tona sumporne kiseline, 4.450.000 tona sumporne kiseline, pa, ti Nemci nas gledaju, ovaj parlament i misle da su ovi ljudi svi mentalno retardirani. Jeste li svi budale, jel, u toj zemlji ne postoji jedan inženjer koji ume da rukuje sumpornom kiselinom. Vi pravite sprdnju od čitave ove zemlje, od naše nauke, od naših stručnjaka, i od naših tehničara, i mi to nećemo da dozvolimo i to je sve. 

SNEŽANA PAUNOVIĆ: Hvala, gospođo Brnabić. Reč ima kolega Uglješa Marković. Izvolite. 

UGLJEŠA MARKOVIĆ: Zahvaljujem se uvažena predsedavajuća. Vi ste već u ime naše poslaničke grupe izneli zvaničan stav SSP, i nema tu šta puno da se doda. Jako je teško govoriti na kraju trećeg dana ovog zasedanja. Mnogo stvari se čulo. Mislim da smo samo doprineli nažalost, još većoj konfuziji, kako našoj ličnoj, tako i svih građanki i građana, a mislim da je ipak cilj bilo nešto drugo da nekako iznađemo načina da pojednostavimo ono što brine i njih podjednako koliko i nas. Osim mišljenja da je, možda i grešim, ostavljam prostora da grešim, da je ova sednica ako je i trebalo da se dogodi, sazvana preuranjeno. Ako dobro razumem sve ono što nas čeka minimum naredne dve godine, kako je ministarka rekla, ako sam dobro razumeo, dok studija ne bude gotova, nikakvog rudarenja neće biti, najverovatnije ni naredne tri godine. Ako smo već trebali da govorimo na ovu temu, mislim da bi bilo mnogo konstruktivnije da prvo sačekamo taj dokument, pa kada on bude gotov, da onda pustimo i da stvorimo, pre svega uslove da i stručna javnost da svoje mišljenje i onda naposletku, ako treba da i mi sednemo u ovom visokom domu i da onda na konkretan dokument, kada već imamo neka konkretna mišljenja da o njima govorimo i da onda vagamo da li je nešto štetnije ili je profitabilnije za našu državu. Nemojte imati dilemu, drage kolege, da naša deca, kao i vaša deca, i ne želim, ovde svi mi imam porodice, nemojte me shvatiti pogrešno ovo što želim da kažem, upravo suprotno, svi mi živimo u Srbiji i ne znam zašto imate sumnju da bi vladajuća većina dozvolila da se zagade i vode i reke i zemlja na kojoj živimo. Zašto bismo dozvolili da time, evo da budem subjektivan, pre svega, da ugrozimo zdravlje naše porodice. Da li mislite da smo toliko neodgovorni? Dobro to je vaše pravo. Ali mislim, najiskrenije da vam kažem, znate šta kolege, mislim da neodgovorno pristupamo svemu ovome. Reći ću vam i zašto to mislim. Dozvolili smo sebi da akademsku javnost stavimo na stub srama. Ja ovde imam izjavu jedne profesorke, i verujte mi, ceo dan razmišljam da li da je pročitam ili ne, jer smo došli u tu situaciju da kako se vladajuća većina citira nekog profesora, on ispadne nečiji plaćenik. Mislim da ovaj stav koji je iznela bivša dekanka Rudarsko- geološkog fakulteta u avgustu mesecu za list Politiku, mislim da je ovo bazično, ono što zapravo bi negde svi trebali da imamo u vidu. Mislim da smo na ovaj način trebali odgovorno da postupimo. Tada je profesorka Biljana Abolmasov izjavila – čini mi se da treba jednostavno malo stati sa svim ovim i sačekati da se završi kompletna tehnička dokumentacija koja će inače biti i na državnoj revizorskoj komisiji i na javnoj raspravi. Mislim da je sada na neki način sve previše ispolitizovano i da treba ostaviti struku da završi svoj posao. Znači, ne samo rudare, nego pre svega kolege sa mašinskog, tehnološkog, sa svih ostalih drugih fakulteta koji učestvuju, ili koji pomažu kao konsultanti u izradi jednog vrlo ozbiljnog projekta. Shodno ovoj izjavi, koju apsolutno podržavam, mislim da smo sa ovom sednicom, ne znam iz kog razloga preuranili, da smo dozvolili i da stručna javnost sada ozbiljno mora da razmišlja kada iznese neki stav, a mislim da je naš zadatak da upravo da njima obezbedimo da mogu objektivno da sagledavaju sve ove stvari. Kolega, da vam odgovorim nešto, mi smo došli u situaciju da po pitanju Jadra, projekta „Jadar“, nemam ništa protiv, verujem i da profesor sa Medicinskog fakulteta koji je naveden u predlogu o izmenama i dopunama Zakon, čovek je stručan. Ja to zaista verujem, samo postavljam pitanje kako smo došli u situaciju da sad na ovu temu više verujemo, rudarenja, pričam o rudarenju, verujemo profesorima sa medicinskog fakulteta, dajem kao primer, ne osporavam, a da na primer, u pandemiji korone virusa, istoj toj struci medicinskoj, mi ne verujemo. Kada su govorili da treba vakcinacija, mi nismo verovali. Kada su govorili o merama, mi nismo verovali. Govorim samo o tome koliko je opasno da na ovaj način mi sve dovodimo do apsurda. Takođe, postavljam pitanje, o tome je govorila i koleginica Paunović, zašto samo se u predlogu izmena zakona spominje bor i litijum? Zašto? Iz Jadra se dobija litijum i bor, razumem, ali želim da vas pitam zašto nismo i ugalj npr. zabranili, zašto nismo naftu zabranili? Govori se boru, zašto nismo zlato zabranili? Zašto samo ova dva elementa? Već kada smo otvorili zakon, ušli smo u izmene i dopune, borimo se za ekologiju, evo ja bih možda i to podržao. Idemo onda sve odjednom. Takođe i sumporna kiselina. Predsednica Skupštine je sada govorila o tome. Svi smo se mi negde spremajući se za ovo sa nekim razgovarali. Slušam tri dana o sumpornoj kiselini i onda npr. saznam podatak da od 1961. godine, ako ne grešim, iz Bora za Prahovo svakog dana ide milion i po tona sumporne kiseline. Znači, skoro 63 godine svakog dana prugom ide hiljadu i po tona sumporne kiseline. Da ne dužim, kao što sam rekao, moje je mišljenje kolega da litijum nije zec, on nam u šumu neće pobeći. Samo se plašim da deo opozicije ga smatra zecom pa bi sada da ga uhvati, da ga zaključa negde i da ga tu čuva u nadi da će možda dobiti priliku da ga jednog dana otključa. U svakom slučaju, da zaključim, mislim da je na nama kao odgovornim ljudima da omogućimo struci da nam odgovori na sva ova pitanja na koja u ovom momentu nemamo odgovore, da nam izađu sa činjenicama i da onda tada, kada budemo imali dokument, u ovom visokom domu razgovaramo na jedan objektivan način. Zahvaljujem. 

SNEŽANA PAUNOVIĆ: Hvala kolega Markoviću. Reč ima ministarka Đedović Handanović. Izvolite. 

DUBRAVKA ĐEDOVIĆ HANDANOVIĆ: Ja bih još jednom da se osvrnem na odluku Ustavnog suda koja se ovde zaboravlja i da li uopšte vi mislite da Vlada Republike Srbije treba da poštuje odluke Ustavnog suda. Ja mislim da treba. Da li vi mislite da su te odluke neustavne, apsolutno možete da se obratite kompetentnim sudskim institucijama ako mislite da jesu. Nemojte ovde dovoditi u pitanje legitimnost odluka Ustavnog suda. Što se tiče zahteva za obim i sadržaj Studije uticaja na životnu sredinu, svi su mogli da daju komentare, oni su apsolutno bili javni i apsolutno svi građani koji su zainteresovani su mogli da u tome učestvuju. Opet ću da ponovim neke stvari, pošto ili ne slušate dobro ili ne želite da čujete ili ste odlučni u tome da nastavite da obmanjujete i da lažete građane Srbije. Ovaj projekat se razvija čitavih dvadeset godina, urađeno je na desetine hiljada analiza, tačnije preko 23.000 analiza od stranih i međunarodnih stručnjaka koji su tokom ove decenije sarađivali sa fakultetima, sa institutima, sa preko deset fakulteta i više instituta i na osnovu toga se može reći i kakva će se tehnologija koristiti i kako će se sprovoditi i koliko sumporne kiseline će se koristiti i u kojim količinama i kako će se tretirati otpad. To sam rekla više puta, ali ponoviću još jednom, zarad svih građana Srbije, koji zaista imaju iskrenu zabrinutost zbog svih dezinformacija i laži koje smo čuli u prethodnih nekoliko godina. Da li predlažete da studije možda treba da radi država? Da li to treba država da radi za svaki projekat? Ne, država treba da iskontroliše, država treba da stavi te studije na javni uvid, država treba u dijalogu sa investitorima da popravi određena rešenja, da traži da se ona poprave, ukoliko za to ima potrebe. A još jednom podsećam da ništa nije odobreno i da nijedna dozvola nije izdata, ali nažalost, i dalje imamo situaciju koja jeste činjenična, da ste izmenom zakona 2006. godine izbacili državu, izbacili da država može da zaključuje ugovore i time znatno smanjili uticaj Republike Srbije, a i samim tim direktno išli na štetu građana Republike Srbije, odnosno da se zaštite njihovi interesi. Znači, apsolutno mi odlučujemo, donosimo odluke, kao odgovorna država, kao odgovorna Vlada, i to ćemo nastaviti da radimo i čekamo da se apsolutne sve studije završe. S druge strane, imam jedno pitanje za vas – na osnovu čega ste napisali u Predlogu izmena zakona stavke o tehnologiji obrade litijuma, pre svega tražite da se izmeni Zakon o rudarstvu, a pričate o procesnom delu? Znači, o procesu prerade, to tretira neki drugi zakon, ali hajde da to stavimo sa strane. Gde ste i odakle ste tačno dobili informaciju da će se sumporna kiselina koristiti na 250 stepeni i da će biti potrebno 500.000 litara vode za ekstrakciju tone litijuma? Na osnovu koje studije i koje stručne analize? Da li na osnovu stručnih analiza gospođe Đorđević, koju citirate, a koja je sama sebe demantovala, znači, koja je sama rekla da se bazirala na tehnologijama koje se primenjuju u nekim drugim ležištima, u nekim drugim državama? Imam još jedno pitanje za vas, a ko finansira proteste, ko finansira tačno proteste u Srbiji? I kako je tačno gospođa Đorđević promenila mišljenje 2022, a tokom cele 2021. godine, dok je radila u Ministarstvu rudarstva i energetike, nije nijednu apsolutno reč napisala protiv Projekta „Jadar“, a imala je sve mogućnosti ovoga sveta? Predlagači zakona navode da ne postoje nikakve informacije o tome kako će se postupati sa otpadnim rudničkim vodama pre nego što se upuste u reku Jadar. To je takođe laž, jedna od mnogobrojnih neistina, izrečenih ne samo više puta u ovoj Skupštini, nego i napisana u Predlogu zakona. Da su se samo malo potrudili da prikupe sve informacije i podatke, pre nego što su se upustili u predlaganje izmena zakona, koji su pisali čitava dva meseca, zamislite da je to bilo kraće, mogli su barem neke stvari da saznaju. Rudničke vode, a ne otpadne rudničke vode, kako navode predlagači, koristiće se u procesu rastvaranja jadarita sumpornom kiselinom, a da bi se koristile u ovom procesu potrebno je da se najpre prečiste. Posle korišćenja u procesu rastvaranja jadarita otpadne vode će se prečišćavati kroz više poznatih tehnologija za prečišćavanje vode koje su potvrđene, postoje u 20. veku, a tiču se ultrafiltracije, nanofiltracije i ostalih tehnologija koje su apsolutno poznate, dostupne i proverljive. To znači da će otpadna voda posle svih navedenih procesa prečišćavanja da bude praktično demineralizovana, što znači oslobođena od svih jona, pa se takva voda neće ispuštati u reku Jadar, da se ne bi remetio mineralni sastav reke. Mineralizacija znači dodavanje odgovarajućih minerala u koncentracijama približnim koncentracijama vode reke Jadar, da se ne bi remetio mineralni sastav. Prema tome, neće biti izlivanja zagađenih voda, a sve priče o zagađenju zemljišta ili plodnih polja ili podzemne vode su potpuno besmislene. Predlagači time praktično pokazuju da ne znaju ni koje će se vode koristiti u procesu, a i o tome su mogli da se potrude i da se obaveste, umesto što nepotrebno šire strah i paniku od hemikalija koje će se koristiti, a voda u reci će ostati onakva kakva jeste, jer se u nju neće ispuštati voda iz procesa pre nego što se prečisti. Znači, apsolutno je prečišćavanje, i to dva postrojenja, planirano. Zbog toga nema ni govora o ugrožavanju podzemnih voda koje mogu da se koriste za dobijanje pijaće vode. Objasnila sam više puta odakle ona dolazi, odnosno od vodovodne mreže. Znači, draga građani Srbije, i dalje smo svedoci da se nastavlja kampanja širenja neistina. Naša obaveza prema narodu, prema državi, prema našim građanima je da im ostavimo osnovu na kojoj će graditi budućnost i naša obaveza je da istražujemo našu teritoriju, da upravljamo našim bogatstvima i apsolutno da zaštitimo time interese Republike Srbije, a to ćemo uraditi još više kroz izmene Zakona o rudarstvu i geološkim istraživanjima, koje su u pripremi, upravo da bi dodatno osnažili ulogu države, ali i zaštitili interese svih građana. Tako da, i dalje još jednom apelujem i pozivam Narodnu skupštinu da ignoriše zahteve koji su političke prirode, koji su podvedeni pod struku i pod tobožnju brigu za životnu sredinu. Hvala. 

SNEŽANA PAUNOVIĆ: Hvala, gospođo Đedović. Reč ima kolega Aleksandar Pavić. Izvolite. 

ALEKSANDAR PAVIĆ: Zahvaljujem. Poštovani narodni poslanici, upućujem vas prvo na „Službeni glasnik Republike Srbije“ br. 16, 2005. godina – Odluka o davanju koncesije za istraživanje i eksploataciju borne rude i Jarandolskog tercijalnog basena na teritoriji Baljevca. Predmet koncesije je ustupanje prava istraživanja i eksploatacije borne rude Jarandolskog tercijalnog basena na teritoriji Baljevca kod Baljevca na Ibru, u ležištu „Piskanja“. Da li postoji koncesioni ugovor za Jadar, za istraživanje ili eksploataciju? Mi nismo uspeli da ga nađemo ni u bazi podataka. Druga stvar koju smo počeli da ispitujemo, na koju još nemamo odgovor, je sledeća – rešavajući po zahtevu „Rio Sava eksplorejšn“, ovo moram da pročitam, izvinjavam se, od 30. 9. 2020. godine, Ministarstvo rudarstva i energetike je 29. 12. 2020. godine donelo konačno rešenje kojim je overilo otkrivene rezerve rude litijuma, bora i natrijum-sulfata u ležištu Jadar, sa stanjem na dan 31. 7. 2020. godine, vrednosti preko 56 milijardi evra. U uvodu Rešenja stoji da Ministarstvo po ovlašćenju ministarke donosi to rešenje. Rešenje međutim nije potpisala ministarka, koja je imenovana dva meseca ranije, već je Rešenje potpisalo drugo lice, državni sekretar. Na zahtev naših pravnih zastupnika upućen Ministarstvu da dostavi ovlašćenje izdato državnom sekretaru da može potpisati to Rešenje umesto Ministarstva i ministarke, rečeno je da su sve pretražili i da to ovlašćenje nisu mogli da pronađu. Gde je to ovlašćenje? Tražićemo ga i zvanično, jer ako nema tog ovlašćenja onda rešenje nije validno. E, sad, prelazeći na politički teren, gospođa Brnabić je više puta pomenula da SNS i SPS i koalicioni partneri imaju većinu i to je tačno, ali u izbornoj kampanji je ovaj projekat bio stavljen van snage, za ovo nisu glasali građani, nisu bili obavešteni da će da bude aktiviran posle izbora, samo to želim da napomenem. Što se tiče ministarke Đedović, ona neprekidno zagovara Zelenu agendu i to je ušlo. Srbija se obavezala da će da prati tu Zelenu agendu zasnovanu na samo jednoj teoriji koja nije dokazana o globalnom zagrevanju, da mora da se smanje emisije štetnih gasova, tj. CO2 inače ćemo svi da pomremo, da će polarni led da se istopi. Znate li vi koliko smo mi imali tih predviđanja u poslednjih 30 godina? Po Paul Goru, koji je jedan od rodonačelnika ovoga što se pretvorilo u Zelenu agendu, on je predviđao, nije trebalo da bude led ni na Arktiku, ni na Antarktiku, a mi smo ušli u obaveze koje će da nas koštaju desetine milijardi evra, koje mi nemamo, za ispunjavanje nečije teorije koju aktivno propagira između ostalog Svetski ekonomski forum. Zašto? Zašto mi moramo da plaćamo za to? Zašto mi moramo da idemo putem EU koja samu sebe uništava ekonomski time što se odrekla jeftinog ruskog gasa i prelazi na Zelenu agendu, skuplje energente, koji uzgred rečeno apsolutno ne smanjuju emisije tzv. štetnih gasova zato što eksploatacija tih ruda i retkih minerala verovatno proizvodi veće zagađenje nego ove tehnologije ekstrakcije postojećih tzv. fosilnih goriva. To je isto jedna sporna stvar. Uzgred rečeno, ministarka Đedović vaš je resor, vi niste bili na nedavnoj moskovskoj energetskoj nedelji, bilo bi zanimljivo znati zašto niste bili na njoj, jednoj od najvažnijih foruma te vrste i da li ćete vi da date na uvid javnosti tekst energetskog sporazuma koji je Marko Đurić potpisao u SAD. Mi ne znamo sadržaj tog sporazuma i dan danas ne znamo, kad će javnost videti taj tekst? Marko Đurić, inače vrlo agilno ide ovih dana, radi druge stvari koje nisu transparentne, o čemu je pregovarao u Estoniji, da li o prodaji srpskih tenkova M84, o čemu bruji Ministarstvo spoljnih poslova, to je posebna priča. Za kraj ministarka neprekidno govori o srpskom strateškom interesu, ne razumem kako može o srpskom strateškom interesu da govori osoba koja se odrekla srpskog državljanstva u korist francuskog i koja je primljena nazad u državljanstvo možda čak i kada je već postala ministarka. Mislim da to ne ide jedno sa drugim. Niste vi osoba koja može da nam govori o srpskom nacionalnom strateškom interesu. Hvala. 

SNEŽANA PAUNOVIĆ: Hvala. Pravo na repliku, predsednica parlamenta Ana Brnabić. 

ANA BRNABIĆ: Pa, da pomenuta, pa čisto da kažem građanima. Evo, recimo, ja vas potpuno razumem, potpuno razume i potpuno razumem zašto ste vi potpisali ovakav Predlog zakona, meni to ima smisla. Dakle, kao što ste čuli, građani Republike Srbije ne postoje klimatske promene, nema globalnog zagrevanja, Marsovci su među nama, kemtrejsl nas ubijaju i zemlja je ravna ploča. I, takav je i ovaj Predlog zakona, a pre svega obrazloženje ovog Predloga zakona i razlozi za donošenje ovakvog zakona. Ja to razumem i tu poslaničku grupu razumem, ali nisam znala da postoji 86 narodnih poslanika koji u to veruju. Sa druge strane da objasnim građanima zašto se ovako srčano borim ovih dana protiv ovog Predloga zakona. Iz jednog prostog razloga, zato što mi sa ove strane u nauku verujemo, u struku verujemo, i držimo se zdravog razuma. Tako da ukoliko bi ovakav Predlog zakona prošao, a kao što ste čuli za kemtrejsl i za nema klimatskih promena, nema globalnog zagrevanja, ukoliko bi ovakav Predlog zakona prošao, ova zemlja čitava bi se pomerila zauvek od struke, nauke i zdravog razuma. Pitanje je samo sledeće, šta bi krenuli da zatvaramo, Rudarsko-geološki fakultet, naučno-tehnološke parkove, ne daj Bože da uvedemo 5G mrežu, kakva biotehnologija, veštačka inteligencija. Dakle, mi bi bila jedna retrogradna zemlja koja se kao što je to reklo društvo inženjera i geotehničara, Društvo inženjera geologije i geotehničara Srbije, mi bi se vratili u doba vračara i gatar ako bi dozvolili da ovakav Predlog zakona bude usvojen u ovoj Narodnoj skupštini. Hvala vam. 

SNEŽANA PAUNOVIĆ: Hvala, gospođo Brnabić. Povreda Poslovnika, izvolite gospođo Ivanović. 

JELENA PAVLOVIĆ: Zaista moram da ukažem da je povređen Poslovnik i da nam gospođa Brnabić poslednji put se ovako obrati u Skupštini. Dakle, kako vas nije sramota, znači pod jedan  . Izvinite, član 104. 

SNEŽANA PAUNOVIĆ: Molim vas gospođo, čekajte imamo jedan drugi problem, koja je kartica u vašoj jedinici? Ko traži pravo na repliku? Poštovane kolege očigledno nas je umor stigao sve, mi ćemo sada da idemo da odmaramo i vidimo se sutra u 10,00 časova. Hvala vam.