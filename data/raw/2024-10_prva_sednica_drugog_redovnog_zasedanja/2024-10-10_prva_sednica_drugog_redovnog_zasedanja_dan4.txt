SNEŽANA PAUNOVIĆ:Dobro jutro, poštovane dame i gospodo narodni poslanici, nastavljamo rad Prve sednice Drugog redovnog zasedanja Narodne skupštine Republike Srbije u 2024. godini. Na osnovu službene evidencije o prisutnosti narodnih poslanika, konstatujem da sednici prisustvuje 93 narodna poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Zahvaljujem se. Konstatujem da je, primenom elektronskog sistema za glasanje, utvrđeno da je u sali prisutno 143 narodna poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Nastavljamo sa radom. Na osnovu člana 287. Poslovnika Narodne skupštine, da li neko od predsednika, odnosno ovlašćenih predstavnika poslaničkih grupa želi da zatraži obaveštenje ili objašnjenje u skladu sa članom 287. Poslovnika? Zagorka Aleksić, izvolite. 

ZAGORKA ALEKSIĆ: Hvala. Uvažena predsedavajuća, poštovane kolege, u prvoj nedelji oktobra se već 90 godina u našoj zemlji tradicionalno obeležava Dečija nedelja. Znamo da ova značajna manifestacija prvenstveno ima za cilj skretanje pažnje javnosti na unapređenje prava i položaja dece u društvu. Mi iz poslaničke grupe Dragan Marković Palma „Jedinstvena Srbija“ smatramo da je važno u Narodnoj skupštini govoriti o problemu vršnjačkog i digitalnog nasilja u osnovnim i srednjim školama. Moje pitanje upućujem Ministarstvu prosvete – koje mere resorno ministarstvo planira da preduzme, a koje se tiču prevencije i sprečavanja vršnjačkog i digitalnog nasilja u osnovini i srednjim školama do kraja godine. Znamo da smo relativno skoro u našim školama imali izmene i dopune Pravilnika o postupanju u školama kada je u pitanju nasilje. Svaka škola je dužna da ima tim za sprečavanje nasilja, takođe i tim za postupanju u kriznim situacijama. Mi možemo da kažemo da imamo stabilan okvir, propise, zakonske i podzakonske akte koji se tiču prevencije i sprečavanja vršnjačkog i digitalnog nasilja. Svi akti koji se tiču ovog važnog društvenog problema su u skladu sa konvencijom o pravima deteta. To je važno naglasiti. Takođe, Kancelarija Saveta Evrope u Srbiji se ove godine uključila u prevenciju nasilja po našim školama. Tu su i brojne organizacije civilnog sektora, koje kroz svoj aktivizam, kandiduju ovu temu. Takođe, imamo i važnu nacionalnu platformu – „čuvam te“ i zaista posvećene, stručne ljude koji rade na suzbijanju ovog problema. Međutim, nikada više priče, nikada više tematizovanja nasilja u osnovim i srednjim školama, a sve je više neprihvatljivog ponašanja i nasilja koje je u velikom broju slučajeva okarakterisano kao nasilje trećeg stepena. Ako pogledamo period od prethodnih godinu dana, govorimo o preko 760 slučajeva okarakterisanih kao nasilje trećeg stepena i to su podaci dostupni na sajtu Ministarstva prosvete. Mi ostajemo pri stavu kojeg smo iskazali nakon majskih tragedija, da je neophodno da Ministarstvo prosvete nađe mehanizme koji će poboljšati komunikaciju između roditelja, psihološko pedagoške službe između roditelja, psihološke pedagoške službe, direktora i nastavnog osoblja. Mi imamo formalne okvire, ali se čini da je suštinskih rezultata jako malo i važno je da na ovom problemu dodatno radimo. Prema podacima iz pojedinh škola timovi za sprečavanje nasilja nekada nemaju kapacitet da se izbore što sa vršnjačkim nasiljem, što sa nasiljem koje dolazi od strane učenika ka nastavnicima. Smatramo da nam je potreban sveobuhvatni pristup, a konkretnije mere. O konkretnijim merama ćemo svakako razgovarati kada u Skupštinsku proceduru uđu izmene i dopune Zakona o osnovama sistema obrazovanja, ali i izmene Krivičnog zakonika, kojim su najavljene predviđene kazne za starije maloletnike i punoletne učenike. Takođe, ovaj nacrt predviđa i skraćenje procedure za disciplinski postupak koji se vodi protiv učenika. Mislimo da je važno da se o tome razgovara. Smatramo takođe bitnom odlučnost, predsednice Narodne Skupštine, gospođe Ane Brnabić, koja je i predsednica Odbora za prava deteta, da se ovaj odbor aktivnije bavi prevencijom gorućeg problema u našem društvu. Poslanička grupa Jedinstvena Srbija je već dostavila određene inicijative i mi se nadamo da ćemo vrlo uskoro zajedno raditi na sprečavanju ovog problema. Hvala. 

SNEŽANA PAUNOVIĆ:Hvala. Reč ima kolega Dragan Jonić, izvolite. 

DRAGAN JONIĆ: Hvala predsedavajuća. Najpre da podsetim, pošto je predstavnike vlasti i vladajuće većine zahvatila očigledno neka rednja zaboravnosti. Da ih podsetim da nisu odgovorili da li su lagali 2022. godine, kada je tadašnja premijerka izjavila da je na projekat Jadar stavljena tačka, koja se do sada pretvorila u zapetu ili tri tačke ili lažu sada. Pošto ih sećanje vara, da ih podsetim šta su govorili.

SNEŽANA PAUNOVIĆ:Mogu samo da vas pitam, kome postavljate pitanje, i nisam vas čula u startu. 

DRAGAN JONIĆ: Ovo je pitanje za bilo koga od predstavnika izvršne vlasti, koji će se naći prozvanim. 

SNEŽANA PAUNOVIĆ:Kolega Joniću, ne možete da postavite za bilo koga, znate. 

DRAGAN JONIĆ: Za Anu Brnabić, predsednicu Skupštine. 

SNEŽANA PAUNOVIĆ:Hajde kolege ja vas molim, samo da čujem, nije moguće da pod ovim uslovima.

DRAGAN JONIĆ: I molim da upozorite da ovo nije pijaca i da mi vratite vreme. 

SNEŽANA PAUNOVIĆ:Slažem se, ali ne možete da postavite pitanje za bilo koga, nego morate precizno reći za koga. 

DRAGAN JONIĆ: Molim vas da me ne prekidate. 

SNEŽANA PAUNOVIĆ:Kažite, izvolite. 

DRAGAN JONIĆ: Ovo je pitanje za ministarku Đedović, ministarku Irenu Vujović i Anu Brnabić. Citiram: „Radio televizija Srbije 20. januar 2022. godine. Na upravo završenoj sednici Vlade Republike Srbije ukinuta je Uredba Vlade o prostornom planu područja posebne namene, tako da je prostorni plan ukinut i više ne postoji. Samim tim poništeni su upravi akti koji su vezani za kompaniju Rio Tinto, odnosno „Rio Sava Eksplorejšn“, sve dozvole, sva rešenja i sve ostalo. Ugovore nikada nismo imali, kao što smo više puta i rekli. Konačno, na današnjoj sednici Vlade ukinuli smo i odluku Vlade o obrazovanju radne grupe za implementaciju projekta „Jadar“. Time, dame i gospodo predstavnici medija, poštovane građanke i građani Republike Srbije, ispunili sve zahteve ekoloških protesta i stavili tačku na Rio Tinto u Republici Srbiji.“ „Insajder“ TV 24. januar - Apsolutno je stavljena tačka na to, dakle, ukinut je prostorni plan, ukinuta je radna grupa, ukinuti su svi akti. Već sutradan su ukinuti svi akti u vezi sa Rio Tintom u smislu dozvola. Dobili smo za to potvrdu i od Ministarstva građevine, od Ministarstva rudarstva i ekologije. Ja nemam nameru više da se bavim time. Šta se u međuvremenu desilo da tadašnja premijerka, a sadašnja predsednica Skupštine i lobista Rio Tinta promeni mišljenje? Takođe, pitanje za ministarku Đedović Handanović i ministarku Irenu Vujović. Kompanija Rio Tinto je početkom 2023. godine izgubila visoko radioaktivnu kapsulu sa cezijumom 137 negde u Australijsko bestragiji, pa su posle morali mesecima da je traže po trnjacima i po prašini i da se Rio Tinto već redovno i po ko zna koji put morao izvinjavati australijskoj javnosti. Da li imate informacije o tome? Ugledna, pod navodnicima, kompanija Rio Tinto je 2023. godine morala da plati kaznu od 15 miliona dolara kod američke Komisije za hartije od vrednosti i berzu zbog mita od 10,5 dolara koji je plaćen francuskom advokatu Fransui De Kombre za posredovanje kod gvinejskog predsednika Alfe Kondea 2011. godine. Da li možete da mi dostavite detaljnije informacije o tome? Da li imate podatke da je ova kompanija na Madagaskaru uništila šume retke endemske vrste, zatrovala jezera i reke, oterala seljake sa njihove zemlje i uništila im živote zbog izgradnje rudnika titanijum-dioksida, iako ih je uveravala da će poštovati najviše ekološke standarde. Da li vam je to poznato? Da li znate da je 58 ljudi koji tamo žive podnelo tužbu protiv Rio Tinta Velikoj Britaniji zbog trovanja uranijumom i olovom? Da li vam je poznato da je sa jalovišta Rio Tintovog rudnika u Mongoliji, bakar, ojutolgoj, još od 2018. godine curi zatrovana voda koja do sada zagađuje podzemne vode, što je i Evropska banka za obnovu i razvoj, što bi ministarka Đedović Handanović morala da zna, koja je jedan od zajmodavaca Rio Tinta proglasila ekološkom katastrofom? Na kraju, da li imate podatke o široko rasprostranjenoj polnoj diskriminaciji, maltretiranju, seksualnom uznemiravanju i rasizmu, što je ustanovila Elizabet Broderik, australijska komesarka za polnu diskriminaciju i da je više od 53% od 10.000 ispitanih žena potvrdilo sistemsko seksualno uznemiravanje na radnom mestu, pa se generalni direktor Jakobs Stausholb morao ponovo izvinjavati? Hvala lepo. 

SNEŽANA PAUNOVIĆ:Reč ima kolega Milija Miletić. 

MILIJA MILETIĆ: Zahvaljujem se. Ja ću postaviti nekoliko pitanja, ali prvo bih iskoristio priliku da dam podršku ministru za ministarstvo zdravlja gospodinu Lončaru na svim onim icijativa što se rade pregledi u svakom delu naše Srbije, u svakom domu zdravlja. Velika podršku. To moramo tako nastaviti, jer kao što sam ranije govorio bolje sprečiti nego lečiti. Sada bih još jednom dao podršku jednom mladom čoveku koji prof. dr, koji je direktor kardiologije u Nišu, Tomici Kostiću koji zajedno sa svojim timom svakodnevno radi pomaže svima nama koji živimo na jugoistoku Srbije. Klinički centar Srbije, Tomica Kostić, sve ostale kolege rade svakodnevno. Još jedna velika podrška njemu kao čoveku i njegovom timu, jer sam siguran da će on zajedno sa svima njima raditi na tome da se što veći broj ljudi spase i da se svakom čoveku pomogne, a radi se na tome da se usavrši, da se obezbede bolji uslovi rada na kardiologiji. Što se tiče zdravstva, o tome ćemo pričati u narednom periodu, vezano i za domove zdravlja, i za Dom zdravlja u Svrljigu, neću o tome sad govoriti. Ja ću sada postaviti pitanje, konkretno, možda bude i predsedniku Vlade i Ministarstvu finansija, ministarki pravde i ministarki državne uprave i lokalne samouprave. Tiče se velikog problema koji dotiče veliki broj malih lokalnih samouprava. To je problem o kojem sam govorio unazad dve ili tri godine, problem gde veliki broj advokata, advokatskih pripravnika ide po tim našim opštinama, obilazi naša seoska područja i na neki način i prevarom dolazi i traži od ljudi da potpišu da se utuži opština za zauzeće određenog dela nekog puta atarskog, lokalnog puta, koji je tu rađen pre 50 ili 60 godina. Vrednost tog dela i tog kvadrata, dva, tri, pet kvadrata jeste hiljadu ili dve hiljade dinara, a oni za advokatske usluge uzimaju do 100, 150 hiljada dinara. Lokalne samouprave su u takvoj situaciji i ovako su u veoma teškoj situaciji zato što su budžeti opterećeni, zato što transferi nisu menjani od 2008, 2009. godine, a svakodnevno dolaze tužbe, pritužbe i kao što sam govorio, jedna od tih opština je i opština Svrljig. Isti je problem i u opštini Knjaževac, Sokobanja, Vlasotince i veliki je broj takvih opština. Mi smo svojevremeno napravili udruženje tih opština, gde smo zajedno sa njima bili na sastancima u Ministarstvu pravde, Ministarstvu državne uprave. To je bilo u prethodnom mandatu Vlade. Jednog trenutka je to stalo. Ponovo se to radi, tako da veliki broj tih advokata svakodnevno ponovo ide od čoveka na čoveka, ide kod starih ljudi, a evo, mogu da kažem, dešava se i da ti postupci, oni utuže opštinu, da ti postupci, taj čovek izgubi i celokupni dug koji je pravljen u okviru te tužbe dolazi na teret tog čoveka seljaka, čoveka koji je neuka stranka i čoveka kojeg je neko prevario da potpiše. Sada dolazimo u situaciju da budžeti opština su opterećeni, da ne mogu da funkcionišu opštine. Ja znam i siguran sam da će predsednik Vlade sa svojom Vladom, svim ministrima, ući u postupak rešavanja ovog problema, ali verujte mi, ako to ne uradimo što pre, da ne kažem odmah, a imam informacija da se već formira radna grupa u Vladi, da treba da se na tome ozbiljno radi. Opštine kao što je moja opština gde ja živim i veliki broj takvih opština će biti, što se kaže, zaustavljene, ne mogu da rade, ne mogu da funkcionišu, a verujte mi da od toga sutra ima vajde taj čovek, taj seljak kome je zauzet, recimo, jedan kvadrat pre 50 godina, mi tim ljudima možemo da obezbedimo to da se adekvatno njima namiri. Ali, zbog ovih tužbi, zbog advokatskih troškova, stvarno je alarmantna situacija. Kad sam govorio, rekao sam to je sad jedan mali problem. Problem će da raste, raste, raste i na kraju, to jeste problem malih lokalnih samouprava, budžeta lokalnih samouprava, ali verujte mi, kada sve lokalne samouprave budu ugrožene od takvih stvari, to će biti jedna velika lavina problema koja će udariti na budžet Republike Srbije, a i sad vidimo u kakvoj je situaciji. Voleo bih da se nađe rešenje adekvatno, da se obeštete ti ljudi kojima je zauzeta površina, ali s druge strane, da zaustavimo ove tužbe koje utiču na život samih građana u tim lokalnim samoupravama. 

SNEŽANA PAUNOVIĆ:Hvala. Reč ima Minela Kalender. 

MINELA KALENDER: Predsedavajuća Narodne skupštine, koleginice i kolege narodni poslanici, postavljam pitanje predsedniku Vlade Republike Srbije. Opština Sjenica je najdrastičniji primer nefunkcionalnosti postojećeg sistema i njegove otuđenosti od potrebe građana. Republički organi i službe sa javnim ovlašćenjima koji postoje i deluju u Sjenici su delimično ili u potpunosti obesmišljeni i pretvoreni u šalterske službe. Državni organi Republike Srbije trebaju u institucionalnom smislu osnaživati Sjenicu kao jednu od sandžačkih opština u kojoj većinskoj stanovništvo čine Bošnjaci, a sve državne institucije uspostaviti u skladu sa nacionalnom strukturom stanovništva u Sjenici, što je jedan od uslova za vraćanje poverenja Bošnjaka u državne organe. Vlada Republike Srbije ima pravo nadležnosti, a i obavezu, da u skladu sa članom 123. stav 1. tačka 5. i članom 136. stav 4. Ustava Republike Srbije organizaciju republičkih organa i službi sa javnim ovlašćenjima prilagodi potrebama građana opštine Sjenica. Shodno tome, pitam predsednika Vlade Republike Srbije da li će Vlada svojom politikom, merama i odlukama omogućiti građanima opštine Sjenica da dobiju opštu bolnicu, odnosno adekvatan nivo zdravstvene zaštite, koje bi se ostvarilo u Sjenici a ne kao do sada u Užicu, dobije službu za katastar nepokretnosti koja bi imala ovlašćenja da odlučuje o predmetima građana iz ove oblasti, umesto da se to radi u Novoj Varoši, kao što je to slučaj danas? Dalje, da dobiju sve republičke inspekcijske službe koje neće biti ispostava iz Užica, kao što je to danas, kao i da dobiju mogućnost da poslove, potrebe i obaveze iz oblasti poreske uprave ostvaruju u Sjenici, a ne kao do sada, u Prijepolju, kao i da dobiju svoje šumsko gazdinstvo, zajedno sa Novim Pazarom i Tutinom, kako se više sjeničkim šumama ne bi upravljalo iz Ivanjice? Zatim, da dobiju pravo da upravljaju Prirodnim rezervatom Uvac, kako se njime ne bi upravljalo iz Nove Varoši? Takođe, da nacionalna služba za zapošljavanje dobije veći organizacioni status, kako ne bi, kao do sada, bila podređena nacionalnoj službi za zapošljavanje iz Prijepolja. Zatim, da organizaciona jedinica EPS u Sjenici dobije odgovarajući status, kako bi se odlučivanje iz Čačka premestilo u Sjenicu. Dalje, da se upravljanje rudnikom Štavlja vrši u Sjenici, a ne da se sjeničkim rudnikom upravlja iz Despotovca. Da se nadležnosti iz oblasti penzijsko-invalidskog osiguranja za teritoriju opštine Sjenica prenesu na sjenički PIO fond, itd. Očekujem da Vlada Republike Srbije ispravi ovu nepravdu, te kao odgovor na ovo poslaničko pitanje uslede konkretne politike, odluke i mere, kako bi se obezbedila primena ustavnog načela o ostvarivanju pune slobode i jednakosti svakog pojedinca u pravedno otvorenom i demokratskom društvu, zasnovanom na načelu vladavine prava, gde se vlast povinuje Ustavu, zakonima i potrebama građana kao nosioca suvereniteta. Hvala. 

SNEŽANA PAUNOVIĆ:Hvala. Reč ima kolega Branko Pavlović. Izvolite. 

BRANKO PAVLOVIĆ: Zahvaljujem. Imam dva pitanja za Vladu Republike Srbije. Nevreme i grad su 24. jula uništili voćnjake u Bujanovcu, pogotovo u selu Lopardince. Procenjena je šteta na 90%. Naravno, stradala su i sela u kojima žive Albanci, ali Bujanovac nema mogućnosti da nadoknadi tu štetu i pitanje za Vladu je kada mogu ljudi kojima je uništeno ono od čega zapravo žive da očekuju nadoknadu te štete? Ponavljam, ona je u Lopardincima procenjena na 90%. Zašto ističem Bujanovac, iako su tradala i neka sela koja pripadaju Vranju, ali to je ipak mnogo veći grad i opština, zbog toga što u Bujanovcu nije otvorena ni jedna fabrika i kada ljudi imaju takvu nesreću da im stradaju zasadi koji im čine gro njihovog prihoda, onda je brzina rešavanja tih problema od veoma velike važnosti, jer ćemo se posle susresti sa time da nemaju perspektivu i da mladi ljudi napuštaju te delove, a znamo da je reč o osetljivim opštinama u kojima su Srbi u manjini i veoma je važno da imaju stabilnost i ekonomsku sigurnost, radi opstanka i nastavka života u tim predelima. Drugo pitanje je vezano za utvrđivanje politike u oblasti međunarodnih odnosa, pošto je Vlada po Ustavu zadužena za utvrđivanje politike, pa i u međunarodnim odnosima. U pogledu odnosa Srbije prema BRIKS-u, potrebno je da Vlada, po mom mišljenju, izađe sa politikom Srbije prema BRIKS-u kojom bi bilo utvrđeno da je od državnog interesa da svi predstavnici Srbije obavezno prisustvuju svim samitima i svim drugim telima i radnim grupama BRIKS-a, radi ostvarenja i zaštite naših i državnih i ekonomskih interesa i da onda ne moramo da očekujemo odgovor predsednika Republike da li će ili neće prisustvovati samitu BRIKS-a koji je ovog meseca, od 22. do 24. oktobra u Rusiji. To mora da postane izuzetno važan prioritet Srbije u svetu u kome očigledno vidimo da Amerika i sve države koje prate njenu politiku idu ka tome da izazivaju nove sukobe i nove tenzije, a taj slobodarski svet koji poštuje međunarodno pravo i koji zapravo preuzima ono što su stavovi Srbije kao naslednice Jugoslavije iz Pokreta nesvrstanosti miroljubivu koegzistenciju postaju snažan oslonac svim državama koje žele da se suprotstave toj američkoj hegemoniji. Dakle, ono što Srbiji kao državi nedostaje, to je javna politika Vlade Srbije u pogledu BRIKS-a a moj stav i stav moje poslaničke grupe MI - Glas iz naroda, je da bi ona morala da predvidi obavezno prisustvo svih predstavnika Republike Srbije na svim skupovima BRIKS-a. Hvala. 

SNEŽANA PAUNOVIĆ:Hvala. Reč ima kolega Borislav Antonijević. Izvolite. 

BORISLAV ANTONIJEVIĆ: Uvažene kolege narodni poslanici, uvažene zamenice predsednice, ja imam više pitanja, pa da počnem. Za predsednika Vlade Srbije – kada će tačno Narodnoj skupštini biti dostavljen na razmatranje i usvajanje plan razvoja i prostorni plan Republike Srbije, a imajući u vidu da je bez tih akata nezakonito i neustavno donošenje akata niže pravne snage i prostornih planova na lokalnom nivou? Za Ministarstvo rudarstva i energetike, obzirom da je sadašnja vlast u proteklih 12 godina imala šanse da promeni štetne odredbe zakona, a to nije uradila, i imala je potrebnu većinu u Skupštini, da li postoji neka prepreka koja onemogućava Ministarstvo da predloži izmenu Zakona o rudarstvu i energetici, a u cilju zaštite državnih i nacionalnih interesa? S obzirom da je ministarka rudarstva, sledeće pitanje, i energetike potpisala Memorandum sa EU o snabdevanju kritičnim mineralima, da li će o sudbini kritičnih sirovina odlučivati nosioci istraživanja ili Vlada, na osnovu pomenutog Memoranduma? Četvrto pitanje – zašto Ministarstvo rudarstva i energetike još uvek nije dostavilo Narodnoj skupštini strategiju upravljanja mineralnim sirovinama i ko su lica koja rade na izradi pomenute strategije? Sledeće pitanje – koliko ima besplatnih punjača električnih automobila u tržnim centrima i na drugim mestima u Srbiji, ko plaća tu potrošenu energiju EPS-u, koliko to košta na mesečnom nivou, odnosno u poslednjih godinu dana? Sledeće pitanje, takođe, šta je izvor električne energije tih električnih punjača i da li je tačno da su to agregati na naftu, što se baš ne uklapa u navodu Zelenu agendu ili je struja iz kapaciteta EPS-a koji najviše koristi termoelektrane na ugalj, što se takođe ne uklapa u Zelenu agendu? Sledeće pitanje – zašto su uopšte ovi punjači besplatni kada znamo u kakvo je stanje EPS doveden i sada moramo da uvozimo struju po skupim cenama? Za Ministarstvo finansija – koliko košta izgradnja infrastrukture za Projekat Jadar, i to saobraćajnice Ruma – Šabac – Loznica, zatim saobraćajnice Loznica – Valjevo – Lazarevac, deonica Iverak – Lajkovac, kao i deo železničke pruge Loznica – Valjevo? Iz kojih sredstava se vrši izgradnja ove infrastrukture i da li postoji studija opravdanosti za izgradnju iste? Sledeće pitanje – koliko je do sada koštala eksproprijacija zemljišta i dobara za izgradnju infrastrukturne saobraćajnice Ruma-Šabac-Loznica, zatim saobraćajnice Loznica-Valjevo-Lazarevac, deonica Iverak-Lajkovac, kao i deo železničke pruge Loznica-Valjevo i koji su ti procenjeni troškovi za ceo projekat? Tražimo da nam dostavite Studiju o opravdanosti iste. Naravno, pitanje koje je juče postavljeno preko 10 puta predsedniku Narodne skupštine Republike Srbije, Ani Brnabić, ali na to pitanje nismo dobili odgovor, pa evo da pitamo ponovo. Zašto ste u januaru 2022. godine lagali narod Srbije da je na projekat „Jadar“ stavljena tačka i zašto to niste izgovorili pre završetka izbora i izborne kampanje nego ste to čuvali da narod obradujete da su prevareni nakon završenih izbora? Hvala. 

SNEŽANA PAUNOVIĆ:Reč ima kolega Dragan M. Marković. 

DRAGAN M. MARKOVIĆ: Poštovana predsedavajuća, poštovane kolege poslanici, poštovani građani Srbije, u ime poslaničke grupe PUPS – Solidarnost i pravda želeo bih da postavim pitanje ministru finansija, gospodinu Siniši Malom. Vidim konstantan rast minimalnih zarada, prosečnih zarada, prosečnih penzija u Republici Srbiji iz godine u godinu. Dugoročnim programom Vlade Republike Srbije predviđeno je da penzije u 2027. godini iznose oko 650 evra. Takođe, najavljeno je povećanje penzija oko 11% i plata u narednoj godini, rebalansom budžeta je predviđeno da u ovoj godini, odnosno do kraja godine da se pomognu penzioneri sa najmanjim primanjima kroz razne vidove socijalnog davanja. Međutim, u Republici Srbiji imamo jedan broj penzionera koji imaju najniže penzije koje iznose oko 25.000 dinara, a takođe imamo jedan broj penzionera koji imaju poljoprivredne penzije koje su i manje od najmanjih penzija. Moje pitanje za ministra finansija je da li može da se u narednom periodu obrati pažnja na ovu populaciju penzionera kako bi se njihov standard poboljšao, odnosno iz Penzionog fonda ne može da im se isplaćuje više od toga koliko mogu da primaju nego da li može da se iz republičkog budžeta odvoji neki fond koji bi faktički isplaćivao penzije ovim penzionerima? Drugo pitanje odnosi se na kapitalne investicije. Rebalansom budžeta usvojeno je, predviđeno 706 milijardi dinara za kapitalne investicije. Deo tog novca odlazi na povezivanje, železničko povezivanje Glavne železničke sa aerodromom. Takođe, završeno je železničko povezivanje Beograda sa Novim Sadom, naravno i sa Suboticom, što je posebno izazvalo pozitivne reakcije građana koji koriste taj prevoz. Moje je pitanje da li se predviđa i kada će biti povezivanje Beograda sa jugom Srbije? Hvala. 

SNEŽANA PAUNOVIĆ:Zahvaljujem. Reč ima Nebojša Novaković. Izvolite. 

NEBOJŠA NOVAKOVIĆ: Hvala lepo. Moja pitanja biće usmerena ka ministru informisanja, gospodinu Dejanu Ristiću. Ima ih nekoliko, a tiču se rada REM-a, odnosno nerada i zašto se ne omogući procedura po kojoj članovi REM-a treba da budu smenjeni, s obzirom na najnovije analize beogradskog Centra za bezbednosnu politiku gde se konstatuje da na govor mržnje, kršenje profesionalnih standarda i normi se ne reaguje i da to ignoriše nadležno Regulatorno telo za elektronske medije. Kako to izgleda u praksi možemo da vidimo na sledećih nekoliko primera. Naime, reporteri bez granica upozoravaju da je Srbija upozorena od strane Brisela da je problematična njena odluka da pusti „Raša Tudej“ da izveštava sa ovih prostora, s obzirom da se ona smatra fabrikom laži Vladimira Putina. Takođe, imate po izveštajima BIRODI-ja činjenicu da u određenom periodu u informativnim emisijama ime predsednika Ruske Federacije, Vladimira Putina, pomenuto je 2.406 puta, a da REM radi svoj posao danas bi moglo da se čuje u medijima da je Aleksandar Vučić potpisao Dubrovačku deklaraciju gde se osuđuje agresorski rat protiv Ukrajine. To zapravo ljudi nigde neće moći da čuju. I, nema kada da se čuje o strateškom političkom pravcu Srbije koji treba da vodi ka EU jer se u istom periodu dok se Putin spominje 2.406 puta reč klaster i reč poglavlje spominju svega 35 puta. Dakle, BIRODI takođe upozorava, na osnovu jednoipogodišnjeg monitoringa „Dnevniku 2“ da je u centralnoj informativnoj emisiji Javnog servisa predsednik države pozitivno predstavljen 87,9% vremena, 11,4% neutralno, a kritike je bilo tek u 0,7% ukupnog vremena. Ovo je bolje i od samog Putina. Kada je reč o litijumu, REM ponovo ne reaguje, pa je moje pitanje za njih – zašto ne reaguju u odnosu na sledeći slučaj koji ću predstaviti. Radi se o izveštavanju televizije „K1“ koja je u avgustu mesecu za vreme hapšenja ekoloških aktivista reč litijum spomenula tačno nula puta, a onda je u septembru ista televizija reč litiju spomenula 618 puta. Da li je promena uređivačke politike stvar nekih stimulacija ili pritisaka, ovde REM treba da istraži. Sa „K1“ povezana je i Agencija „Tanjug“ i evo kako izgledaju na temu litijuma vesti „Tanjuga“ – Dejan Vuk Stanković – opozicija zaigrala na kartu vršenja vlasti dramatizacijom pitanja litijuma; Spasić – litijum je strateška prednost Srbije, opozicija želi da obustavi napredak; Crnojević – ne treba uvodi zabranu iskopavanja litijuma; Krstić Nebojša – zabrana iskopavanja litijuma bi onemogućila razvoj industrije i ekonomije; pa kaže sledeća vest – U Velikoj Britaniji se priprema otvaranje prvog rudnika litijuma, u Nemačkoj prva rafinerija; sledeća vest, Dejan Ilić – proces dobijanja litijuma poznat preko 100 godina, nema većih nepoznanica. Uglavnom, da REM radi svoj posao možda bi se mogla čuti i neka drugačija vest, valjda ne bi sve izgledale tako. Onda dnevni list „Alo“ izveštava o tome da je Srbija sedma zemlja u Evropi u odnosu na slobodu izražavanja mišljenja na Internetu i društvenim mrežama, ali ne spominje da je rangiranje vršeno između devet odabranih zemalja gde je na osmom mestu Mađarska i na devetom mestu Turska, sve autokratski prijatelji Aleksandra Vučića. Takođe, kako to izgleda kada mediji dođu do svog krajnje karikaturnog sadržaja pa onda to prenesu ovako sa prošle sednice o rebalansu. Portal „Srpskog telegrafa“ objavio je vest pod nazivom – Vučević razbio laži Ponoševog pulena. Ta vest ispraćena je sa ovom slikom i sada tu ima jedan problem. Na ovoj slici se nalazi čovek koji se samo isto zove i preziva kao taj poslanik i ništa više. To je čovek koji predaje na Fakultetu filozofskom u Novom Sadu, koji nema nikakve veze sa opozicijom i sa ovom Skupštinom, ali to se ispostavilo kao preveliki izazov za istraživačko novinarstvo portala „Srpskog telegrafa“ gde nisu mogli zapravo da nađu ko je taj poslanik koji je govorio, pa su targetirali pogrešnog čoveka. Taman kada je i Vučević dobio neki naslov da je on nekog razbio, on je razbio pogrešnog čoveka. Stvari postaju tragične kada medijska scena ovako izgleda pa na to upozorava prof. Snježana Milivojević i upoređuje koliko puta se na Internetu pominje atentat na Zorana Đinđića i nalazi da je to 50 hiljada puta. Kada se govori o atentatu na Aleksandra Vučića nalazi da je to 620 hiljada puta, a takođe nalazi da je to u režimskim medijima i takođe nalazi da je Aleksandar Vučić često lično poziva i kaže – ubijte mene, to je jedino rešenje da dođete na vlast. Završavam, mi želimo predsedniku dobro zdravlje, dug život, znamo da i vi znate zašto. Hvala. 

SNEŽANA PAUNOVIĆ:Reč ima Tijana Perić Diligenski. 

TIJANA PERIĆ DILIGENSKI: Zahvaljujem predsedavajuća. Ja sam u svojstvu narodnog poslanika postavila niz poslaničkih pitanja u vezi sa rudarenjem litijuma i projektom „Jadar“ i na mnoga od njih nisam dobila odgovor. Dakle, od nadležnih ministarstava i čelnih ljudi ni tona, ni slike, ni pisma, ni razglednice. Otuda, ja ću još jednom da čuju građani Republike Srbije da uputim poslanička pitanja, pre svega gospođi Dubravki Đedović Handanović, koja je juče apostrofirala da će da sluša struku, a ne buku. Ukoliko gospođa Handanović zaista se vodi ovim geslom, onda joj postavljam pitanje – da li smatra relevantnom i da li će da uzme u razmatranje i Studiju Biološkog fakulteta Univerziteta u Beogradu, čiji nalazi pokazuju da će projekat „Jadar“ da dovede do degradacije ukupnog biodiverziteta? Ja sam to pitanje postavila gospođi Đedović 6. septembra. Dakle, svi rokovi zakonom određeni su propušteni da dobijem odgovor. Možda budem imala više sreće ovoga puta. Za gospođu Dubravku Đedović Handanović postavljam i niz drugih pitanja: koji su sve aktivni rudnici u Republici Srbiji? Koje sve kompanije vrše eksploataciju ruda i minerala u Republici Srbiji? Koje je sve dozvole za istraživanje ruda i minerala dalo, ili učestvovalo u njihovom izdavanju, Ministarstvo rudarstva i energetike? Takođe, postavljam i niz drugih pitanja, gospođi Đedović Handanović. U slučaju rudarenja litijuma i bora, odakle će da dolaze hemikalije za njihovu preradu? Kojim putevima će da se vrši transport tih hemikalija? Šta se radi u slučaju da hemikalije iscure prilikom transporta? Da li će te hemikalije da se proizvode u Srbiji, ili da se uvoze? Gde Rio Tinto planira da skladišti čvrst otpad, kao i koje su mere za preradu otpadnih voda? Ovo su važna pitanja ukoliko ćemo da se već vodimo snagom jačine argumenta i na ova pitanja bi nadležno ministarstvo već danas da ima odgovor, a ne za 22 meseca. U ostalom, ne vidim zbog čega, ako je projekat transparentan, ako ništa nije ispod radara, ispod žita, zašto jednom narodnom poslaniku se ne bi odgovorilo na ovo pitanje, pa, da li su ovo političke institucije, ili Kamora možda, ili Kozanostra, gde važi princip omerte. Dana 24. jula gospodin Ivica Dačić je rekao, kada je bio predsedavajući ovim domom da je primio 38.000 potpisa za narodnu inicijativu i koliko on zna, da su ti potpisi upućeni Republičkoj izbornoj komisiji. Ja po principu, draga Saveta, obraćam se Republičkoj izbornoj komisiji i postavljam pitanje da li je tačno, 24. jula tog istog datuma, da li su tačne tvrdnje gospodina Dačića, i ako jesu šta RIK planira da preduzme po ovom pitanju? Znate, uvažena gospodo i građani, zaista je neverovatno da 38.000 potpisa nestane u Pionirskom parku, kao u Bermudskom trouglu između star i nove Skupštine, ili su ih možda pojeli konji vrani Tome Rosandića, koji se nalaze na ulazu u ovu skupštinu. Hajdemo dalje, 10. septembra postavljam poslaničko pitanja ministru građevinarstva, saobraćaja i infrastrukture Goranu Vesiću, dva pitanja na koja naravno, nisam dobila odgovor, ali možda gospodin Vesić bude profesionalniji pa mi odgovori. Kako komentarišete izjavu Jakoba Stausholma, generalnog direktora Rio Tinta, izrečenu 7. septembra u Ljuboviji, da, citiram – nešto od ovog otpada može da se iskoristi za izgradnju puteva. Drugo, gospodine Vesiću, da li imate saznanja o tome gde se u Evropi i u svetu za izgradnju saobraćajnica koristi rudarska jalovina koja je kategorisana kao opasan otpad? Na kraju, 2. avgusta kucam na vrata Vlade Republike Srbije po osnovu zahteva za slobodan pristup informacijama od javnog značaja sa molbom da mi dostavi sva rešenja, ugovore i memorandume koje je potpisala sa Rio Tintom, od trenutka kada je Rio Tinto počeo da posluje u Srbiji. Odgovor - ne raspolažemo datim podacima. Dakle, moje pitanje još jednom upućujem Vladi Republike Srbije da mi dostavi na osnovu člana 15. stav 1. Zakona o slobodnom pristupu informacijama od javnog značaj navedene podatke. Zahvaljujem. 

SNEŽANA PAUNOVIĆ:Hvala. Reč ima Biljana Đorđević. 

BILJANA ĐORĐEVIĆ: Danima slušamo od predsednice Narodne skupštine, kako smo kao opozicioni poslanici neodgovorni, pa moram da joj postavim pitanje – kako je moguće da je gospođa Brnabić, tada kao već iskusna premijerka u drugom mandatu 2022. godine potpisala nestručno napisanu Uredbu o prestanku važenja Uredbe o utvrđivanju plana područja posebne namene za realizaciju projekta „Jadar“, za koju je Ustavni sud 12. jula 2024. godine rekao da nije u saglasnosti sa Ustavom i zakonom. Da li ste vi gospođo Brnabić, samoneznalice, totalni diletanti, ili možda korumpirani prevaranti, pa ste to namerno učinili, baš da bi nakon podnošenja inicijative za ocenu ustavnosti ove uredbe, koju je podnela kompanija Rio Sava eksporejšen, ova uredba pala na Ustavnom sudu. S obzirom da ste i pre usvajanja ove uredbe koju ste potpisali pretili građanima Srbije da ćemo kao zemlja biti izloženi tužbama za odštetu od kompanije Rio Tinto, nije li logično da kao najodgovornija javna funkcionerka, vrlo pazite šta potpisujete? Evo, šta o ovom pitanju kaže sudija Ustavnog suda prof. Pravnog fakulteta Milan Škulić u svom izdvojenom mišljenju, citiram – ako bi podnosilac inicijative odlukom samog Ustavnog suda dobio oficijalnu i ultimativno autoritativnu ustavno sudsku potvrdu da je Uredba čiji osnovni efekat bio ustavljanje, zamrzavanje, svih započetih aktivnosti otvaranja konkretnog rudnika itd, a to traje već oko par godina, neustavna, i nezakonita, što je očigledno, i osnovna intencija samog podnosioca inicijative, to bi pretpostavljam, kaže profesor Škulić, tek onda bio, postao, veoma jak pravni argument da konkretna multinacionalna i realno, moćna kompanija odgovarajućim sudskim i arbitražnim postupcima, zahteva, a možda i dobije naknadu štete zbog izgubljene dobiti usled odlaganja projekta, nastalih dodatnih troškova i slično, a sve to na osnovu neustavne i nezakonite Uredbe, kako to svojom utvrđujućom konstatuje sam Ustavni sud. Pitanje za bivšu premijerku – da li ste se gospođo Brnabić ikada izvinili građankama i građanima Srbije, što ste ih svojom nestručnošću, neznanjem, neodgovornošću, ili korumpiranošću, ne znam šta je od svega toga, gore, doveli u ovakvu opasnost. Kako vi snosite odgovornost za svoje odluke? Imam još jedno pitanje za Vladu Republike Srbije i posebno za ministarku životne sredine Irenu Vujović – kako to da ni nakon devet, odnosno, šest godina, mi kao zemlja nismo uspeli da harmonizujemo ključne zakone sa evropskim direktivama u oblasti životne sredine? Postupci izrade nacrta zakona o strateškoj proceni uticaja na životnu sredinu, i nacrta zakona o proceni uticaja na životnu sredinu, pokrenuti su 2018. godine. Izračunajte kada je to bilo. Izrade nacrta zakona o kontroli opasnosti od velikih udesa, koji uključuju opasne supstance, tzv. SVESO3, kojim bi se u SVESO postrojenja svrstala rudnička jalovišta, koja to trenutno nisu, pokrenut je 2015. godine, pre devet godina. Nijedan od ovih zakona još uvek nije usvojen, a u međuvremenu ste čak dva puta menjali Zakon o rudarstvu i geološkim istraživanjima. Da li je i za to kriva bivša vlast? Možda Zeleno-Levi front, koji tada nije ni postojao, a kamo li bio u Vladi, ili ste čekali da veliki strani investitori mogu da investiraju u zemlju, koja zapravo nema i ne želi najviše ekološke standarde, kako bi to po njih, a i po vas bilo povoljnije. Kako ćete objasniti građanima Srbije to što je Rio Tinto podneo zahtev za određivanje obima i sadržaja studije o proceni uticaja na životnu sredinu, koji obuhvata samo deo projekta „Jadar“, jer po navodima RERI-ja nije prikazan uticaj prerade rude na životnu sredinu. Time se pokušava da se potencijalni uticaj na životnu sredinu prikaže manjim nego što jeste, i to zato što vi šest godina ne možete da donesete, ne možete ili ne želite da donesete zakon za koji sami kažete da treba da se usvoji da bi se sprečilo upravo, ovakvo izbegavanje primene zakona, praksom cepanja projekata na više manjih celina, što kompaniji poput Rio Tinta sada, a Linglong ranije, baš kako bi izbegli sprovođenje ocene uticaja na životnu sredinu za celokupni projekat, tzv. „salamis slajsing„. Kako vi gospodo snosite odgovornost za svoj nerad, odnosno rad kojim štetite građanima Srbije? 

SNEŽANA PAUNOVIĆ:Hvala. Reč ima kolega Ljubinko Đurković. Izvolite. 

LJUBINKO ĐURKOVIĆ: Poštovane dame i gospodo, narodni poslanici, uvažena potpredsednice predsedavajuća, dozvolite mi da uputim nekoliko pitanja nadležnim ministarstvima i ministrima ne čelu tih ministarstava. Pitanje za ministarstvo prosvete, nauke i tehnološkog razvoja za ministarku prof. dr Slavicu Đukić Dejanović – da li i kada se planira izmena i dopuna Zakona o osnovama sistema obrazovanja i vaspitanja, Zakona o osnovnom obrazovanju i vaspitanju i Zakona o srednjem obrazovanju i vaspitanju, čime bi se vratilo dostojanstvo i autoritet nastavnika i vraćanje njihove uloge u obrazovnom postupku i vaspitno pedagoškom postupku, a kojim bi se rasteretili bespotrebnim i suvišnim administrativnim radnjama i postupcima, koje nisu nužno bitna. Nužnu administraciju bi mogli da obavljaju administrativni službenici. Da je pitanje važno i prioritetno govori činjenica da je na Učiteljski fakultet upisan samo jedan student u tekućoj školskoj godini. Pitanje za Ministarstvo poljoprivrede, šumarstvo i vodoprivrede, za ministra Aleksandra Martinovića – da li je tačno da su smanjene subvencije sa 17 hiljada dinara po hektaru za sertifikovano seme na 10 hiljada dinara, što nudi država nezadovoljnim poljoprivrednicima iz Subotice i da li je time prekršen zvanično potpisani dokument, a samim tim se nanela nemerljiva šteta poljoprivrednicima koji su u svoju proizvodnju unapredili setvom sertifikovanog semena, a nagradili bi se oni koji imaju fiktivna gazdinstva i koja služe samo za dobijanje subvencija? Pitanje za Ministarstvo za rad, zapošljavanje, boračka i socijalna pitanja i ministra Nemanju Starovića – da li je i ako nije, kada će biti formirana radna grupa za izmene i dopunu Zakona o pravima boraca, vojnih invalida, civilnih invalida, invalida rada i članova njihovih porodica? Obzirom da postojeći zakon ima određene manjkavosti i da su nužne određene izmene i dopune kako bi se poboljšao status porodice palih boraca, invalida rata i preživelih učesnika rata? A da su oni najzaslužniji i da to zaslužuju slobodu koju imamo i uživamo danas, treba da učinimo svi kao društveni faktor i građani, institucije da oni pređu konačno iz kategorije socijalnih slučajeva u kategoriju zaslužnih građana i da tim zakonom i dopunama porodice poginulih boraca imaju prioritetno kontinuirano i kvalitetno zdravstveno osiguranje. Pitanje za ministra informisanja, telekomunikacija, gospodina Dejana Ristića – da li ministarstvo priprema set propisanih programskih mera da spreči svakodnevno promovisanje mržnje i nasilja u medijima, što negativno utiče na svakodnevni život kao urušavanje porodica i devijaciju mlađe populacije? Pitanje za ministra finansija Sinišu Malog – da li će i kada se planira izmena i dopuna Zakona o igrama na sreću i da se u tom zakonu, naročito bi trebalo obratiti pažnju na kladionice i automat klubove, da njihovu udaljenost od obrazovnih ustanova bude najmanje 1000 metara? Takođe, izmenama obuhvatiti strožiju kontrolu ulaženjem u kladionice. Hvala. 

SNEŽANA PAUNOVIĆ:Hvala. Reč ima gospođa Slavica Radovanović. Izvolite. 

SLAVICA RADOVANOVIĆ: Hvala vam puno. Ispred Narodnog pokreta Srbije želim da postavim sledeća pitanja ministru Dačiću. Poštovani ministre Dačiću, zašto mi ne odgovarate na poslanička pitanja i urgencije koje vam šaljem već izvestan period od kako ste postali ministar kada vas na to obavezuje 206. Poslovnika? Da li to potvrđuje da sam govorila istinu i da ne želite da se to potvrdi? Znam da se vi nalazite u nezavisnoj poziciji jer treba da odgovarate na pitanja koja ste nasledili od svojih prethodnika, pa vas u tom pravcu pitam – da li je tačno da ste nasledili dug od 17 milijardi dinara, da se zadnja tri meseca dovijate za plate policijskih službenika te se iz tog razloga obraćate javnom preduzeću EPS kako bi vam prebacili novac za isplatu plata? Zatim, po kom osnovu i od koga je nabavljeno 700 komada Fijata 500? Da li je rađena ekonomska analiza, i isplativost ove nabavke i da li su u ovom postupku nabavke Direkcija policija izjasnila da je za službene potrebe treba i odgovara baš ovaj auto i u ovolikom broju jer je to mala kubikaža, dvoje vrata, slab motor i slično? Niti mogu da hapse, niti nekoga da jure, niti da se negde stavi zaštitna oprema, niti da se montiraju tehničke-komunikacioni uređaji, svaki dan vidim pripadnike policije u civilu kako voze službeni auto, voze žene na posao, voze decu u školu, voze decu u vrtić i to nije problem, ali je problem što ovako obeleženo vozilo mogu da voze samo policijski službenici koji su u uniformi, a ne u civilu. Zatim, po kom osnovu i po kom aktu, iz kojih razloga je predmetno vozilo BRABUS došlo u posed potpredsednika Vlade, Aleksandra Vulina to jest, baš da se on u njemu vozi kada se Direkcija za upravljanje oduzetom imovinom oglasila i izjasnila da je predmetno vozilo svojim zaključkom, da ne čitam, ovo dodelilo MUP, Direkciji policije, Upravi kriminalističke policije. Prema tome po kom osnovu je zloupotrebio Vulin pravo da ovakvo vozilo koristi? Takođe, od novca koliko košta ovaj BRABUS, deca čije su majke žrtve femiceda sa predloženim iznosom za dodelu dečijeg dodatka u iznosu od 5.500 dinara, mogli bi devet do deset godina da primaju ovu novčanu nadoknadu koju vi niste prihvatili. Zatim, kada ćete doći na vanrednu sednicu Odbora za unutrašnje poslove i sa svojim saradnicima koje smo naveli u zahtevu kojim se traži sednica, razmotriti sve u vezi sprovedene istrage u slučaju krivičnog dela ubistva Danke Ilić i kako je preminuo ključni svedok, na kojim pozicijama se nalaze policijski službenici MUP-a koji su vodili ovu istragu i preneli, prvo ministru Gašiću, a onda predsedniku da je slučaj rešen, a posle smo saznali da od svih tih dokaza za maltene nema ništa. Zatim, pitanje za premijera, gde je ministar Gašić? Pošto imamo toliko toga da ga pitamo, da li izgleda i njega čeka sudbina Nebojše Stefanovića? Zatim, imam pitanje za Vladu i Ministarstvo za zaštitu životne sredine, zašto građani u ulici Save Kovačevića u Inđiji imaju sledeći problem, a to je, njihov komšija je postavio kontejnerski terminal u vlasništvu nemačkog kapitala, taj komšija je, dozvoljeno mu je, da takav mehanizovani i složeni skladišni sistem, to su kontejneri na šest spratova udaljeni su samo 12 metara od porodičnih kuća koji radi 24 sata dnevno. Rad je počeo, a da nisu ispunjeni i ispoštovani osnovni uslovi zaštite građana od udarne buke, prašine i vibracije koja uznemirava građane 24 sata. Pa, imamo pitanje za ministarku zaštitne sredine, gde je granica prava na ostvarenje profita? Da li je pravo na ostvarenje profita iznad prava građana i građanki na životnu sredinu garantovan Ustavom Republike Srbije? Na pomenutoj parceli uništena je šuma i umesto pesme ptica i šutšanja lišća sada odatle dolazi samo bela prašina od šuta i neprestani iznenadni uznemiravajući udari metala o metal? Zatim, da li to važi i za druge strane kompanije, jer ovde imamo upravo taj model, imamo li građani Srbije te mehanizme, ko ih pokreće i kako oni rade? Ima li Srbija tu svest o volji? Još jedna stvar koju moram da iznesem. Juče smo ovde bili svedoci eskalacije smeha i svega, ovacija, kako je rešeno i kako je policija brzo reagovala u slučaju koleginice Danijele Nestorovoć. Kada iste takve podatke dala Katarina Petrović ona je završila u zatvoru i nemojte da se delimo, dajte da budemo jedinstveni, da pravila važe za sve, a ne da neki dobijaju nagrade, a Katarina Petrović zatvor i suspenziju iz službe. 

SNEŽANA PAUNOVIĆ:Hvala. Reč ima gospodin, Borko Stefanović. Izvolite. 

BORKO STEFANOVIĆ: Hvala gospođo predsedavajuća. Pitanje za ministra odbrane Bratislava Gašića – gde se nalazite ministre Gašiću? Da li ćemo moći mi i građani Srbije da vas vide samo na freskama crkve na Bagdali? Da li vam se priprema ista politička sudbina kao vašeg kolege, sada već malo zaboravljenog, Nebojše Stefanovića? U međuvremenu da li je tačno da u vašoj stranci tinja takav sukob koji može imati dalekosežne posledice ne za vašu stranku koja jeste u opadanju već za celokupan bezbednosti sistem Srbije? Da li zbog toga što se brinete šta je o vama rekao Cmolić ili ministarka ekologije, može uticati na odbrambenu sposobnost Republike Srbije? U međuvremenu koliko i zašto i po kojoj i čijoj odluci su plaćeni avioni „Rafal“? Zašto su plaćeni više nego Hrvatska što ih je platila ili Grčka? Da li se to plaćanje krije u odbrambenim sistemima, raketnim sistemima na samim avionima ili je nešto drugo u pitanju? Zbog čega ministar odbrane Gašić se nalazi u vašoj partijskoj nemilosti u momentu kada pokušavate da donesete odluku za koju tvrdite i ne govorite istinu da ste već doneli, obaveznom služenju vojnog roka? Pitanje za malo zaboravljenu, sakrivenu ministarku nauke Jelenu Begović. Ministarka Begović od 10. do 13. septembra – Kanada, od 16. do 19. septembra – Kuba, od 27. septembra – Sjedinjene Američke Države, 30. septembra – Severna Makedonija, 7. oktobra – Švajcarska, od 7. do 8. oktobra – Nemačka. Ovo su vaša putovanja, ministarko nauke, u poslednjih mesec dana samo, pri čemu vam je bilo potrebno, ja računam, bar sedam dana da odete i da se vratite sa ovih putovanja. Niste jednu radnu nedelju skrpili u Srbiji, ministarka Begović. Radite li, ministarka Begović, kao ministarka Vlade Srbije ili kao turistički vodič? Da li ste svesni da Marko Đurić, šef diplomatije, gleda u pod i stid koliko ste ga pretekli bez ikakvog učinka? Koji je učinak vaših putovanja? Šta ste potpisali i dogovorili? Koliko koštaju građane Srbije vaša putovanja samo u poslednjih mesec dana na ove destinacije? Dok putujete i švrćkate se po svetu, istovremeno vam fakultete u Srbiji pritiskaju da podrže Projekat „Rio Tinto“ i iskopavanje litijuma. Sramota do neba. Pokušajte naučno da mi objasnite ovo. Pitanje za ministarku prosvete Đukić Dejanović i tužiteljku Dolovac, nevidljivu, i ministara policije Dačića, vidljivog. Ko je organizovao, sproveo, inspirisao napad batinaša na studente ispred rektorata u Novom Sadu 23. septembra ove godine? Ko je tukao studente u Novom Sadu? Ko je bacio eksplozivnu napravu na njih, kada su povređeni Mila Pajić i Srđan Đurić? Da li je normalno da ministarka prosvete, ministar policije i glavna tužiteljka u zemlji nijednu jedinu reč nemaju da kažu o ovome? Kakva će biti sudbina izvesnog Ognjena Dopuđa, šefa nekog fonda u Autonomnoj pokrajini Vojvodine? Zašto ovaj čovek već nije smenjen, s obzirom da je on predvodio ove batinaše? Ko mu je rekao to da uradi? Da li vas je sve ukupno sramota kako se odnosite prema nauci, prema školstvu, prema mladosti ove zemlje, koji su jedino želeli da na pravi demokratski, otvoren način sprovedu izbore za studenski parlament? Pitanje za ministra spoljnih poslova Marka Đurića. Video sam da su naši građani evakuisani iz Bejruta, iz Libana, što je dobro i pohvalno i to podržavam. Videli smo da naš ambasador Trajanović tom prilikom je uradio odličan posao i nije evakuisan iz Bejruta u Libanu zbog ratnih dejstava Izraela. Moje pitanje je – zbog čega je onda istim avionom među 34 građana u nevolji evakuisan naš ambasador u Damasku, Sirija, koga ste poslali iz BIA-e, a koji je bio zadužen za odnose sa Belivukovim klanom? Da li je moguće da je Trajanović u Bejrutu manje ugrožen, nego vaš ambasador u Damasku, u Siriji, a plus je čovek došao iz BIA-e, pa bi se reklo da zna nešto o bezbednosti? Hvala. 

SNEŽANA PAUNOVIĆ: Reč ima gospodin Uglješa Grgur. Izvolite. 

UGLJEŠA GRGUR: Poštovani građani Republike Srbije, uvažena predsedavajuća, poštovani narodni poslanici, postaviću par pitanja predsednici Narodne skupštine Republike Srbije, ministarki pravde, glavnoj republičkoj tužilji i bezbednosnim službama. Umesto što ovde danima slušamo neutemeljene i istinom nepotkrepljene argumente protiv razvoja Republike Srbije i pokušaja da se osujeti naš prosperitet u budućnosti, valjalo bi da se sete oni koji danas, iako nestručni, pričaju o nečemu o čemu pojma nemaju, da se sete onog što su i te kako stručno odradili. Opljačkali narod Srbije. Pomenuću ovde dve goruće stvari koje su urađene za vreme bivše vlasti. Čujemo da se mnogi brinu za poljoprivredno zemljište. Pa zašto se niste brinuli, dame i gospodo, za to kada su uništili selo i zemljoradniče zadruge? Selo je hranilo i branilo. Da nije bilo selo, ne bi bilo ni grada, a zemljoradničke zadruge su bile stub opstanka i ostanka ljudi na selu. Nema mesta u Srbiji gde ljudi nisu radili u zemljoradničkim zadrugama, koje su pomagale ljudima novčano onda kada se nije imalo. Kada je bivša vlast preuzela državu, poput cunamija je opustošila zemljoradničke zadruge, a pojedinci su simulovanim pravnim poslovima od 2003. do 2010. godine, kupovali zemljoradničke zadruge, uzeli ogromnu zemlju i uništavali narod. Hoću da kažem da niko od tih zadrugara svoju zemlju nije prodao nikome, nego su im oteli simulovanim pravnim poslovima. Ovde je pitanje za ministarku pravde, da mnoge zemljoradničke zadruge oštećene, oštećen narod po Srbiji, na hiljade ljudi je podnelo krivične prijave koje još stoje u fioci i da reaguje republička tužilja na to i da se tim ljudima izađe u susret što su oštećeni i da se proveri kako je u katastar upisano vlasništvo zemlje na pojedince koji su tim simulovanim poslovima to kupovali. Prvo krenite od toga, dame i gospodo, setite se kako su se za mali novac uzimali hektari i hektari zemlje. Druga stvar koju ste stvorili, gospodo iz bivšeg režima, a koja je opasnija od svih potencijalnih pretnji koje kroz dezinformacije plasirate narodu i plasirate ga svojim teorijama zavera jesu izvršitelji. Dana 5. 9. 2023. godine pismenim putem sam se obratio predsedniku Narodne skupštine Republike Srbije dr Vladimiru Orliću, a u skladu sa članom 287. Poslovnika Narodne skupštine, radi traženja obaveštenja o načinu sprovođenja Zakona o izvršenju i obezbeđenju od strane privatnih izvršitelja, što je trenutno jedan od najaktuelnijih problema ogromnog broja naših građana koji ostaju bez svojih domova, prihoda i parčeta hleba. Na osnovu člana 68. tražio sam i tražim da Narodna skupština organizuje anketni odbor, kako bi se sagledalo stanje stvari u slučaju narodne pljačke koju sprovode izvršitelji, koje ste nam vi, gospodo iz bivšeg režima, rodili 2011. godine i time daleko više oštetili zdravlje građana nego što bi bilo šta drugo o čemu trenutno pričate i o čemu nemate pojma. O čemu pričate niste stručni ni vi, nisam stručan ni ja, struka će dati svoje. Verujem, ako bi život ijednog čoveka starog i 95 godina bio ugrožen, da ne bi došlo do iskopavanja litijuma ili bilo čega. Znači, niko ne želi nijednom građaninu zlo. Želim da kažem da kroz vaše razgovore izloženi su šikaniji, počev od predsednice Skupštine Republike Srbije, počev od ćerke Jovanke Tabaković i prema drugim licima što su uputili pretnje, to mislim da nije ni ljudski ni lepo prozivati. I vi kada ste bili na vlasti i kada ste određivali, vi ste postavljali ko će biti direktor, to je normalno sasvim, ko je na vlasti, on postavlja, u skladu sa zakonom, ljude prema odgovarajućim stručnim sposobnostima.

SNEŽANA PAUNOVIĆ: Vreme.

UGLJEŠA GRGUR: olim vas, želim da kažem svim bezbednosnim službama, o tome non-stop govorim, da je život predsednika države, kako njega, tako i svih užih članova njegove porodice ugrožen, te molim sve bezbednosne službe u Republici Srbiji, na čelu sa tužiljom glavnom republičkom Zagorkom Dolovac, da da zahtev za prikupljanje potrebnih obaveštenja što se tiče bezbednosti predsednika države. Svaki dan je izložen, godinama unazad. Sad je to aktivirano još jače i još se na tome radi. Cilj svega ovoga o čemu mi ovde pričamo je da se uzme nasilno vlast u Republici Srbiji, te molim sve državne organe da shvate ovo ozbiljno i narod Republike Srbije. Znaju građani Republike Srbije da ja uvek pričam samo istinu. Hvala. Izvinite. 

SNEŽANA PAUNOVIĆ:Hvala vam, zaista ste prekoračili vreme. Nastavljamo sa radom. Koleginice Pavlović, ima vas u sistemu, zbog? Kako, kako izvinite. Da li mogu da čujem po kom osnovu se javljate? Povredu Poslovnika reklamirate. 

JELENA PAVLOVIĆ: Hoćete da vam citiram, šta hoćete? 

SNEŽANA PAUNOVIĆ:Hoću da čujem po kom osnovu ste u sistemu. 

JELENA PAVLOVIĆ: Hoćete da vam citiram šta je prethodna narodna poslanica rekla? Član 104. stav 2. Dakle, molim vas vratite mi vreme. 

SNEŽANA PAUNOVIĆ:Ništa se ne sekirajte za vreme samo mi objasnite član 104. u kom delu sam povredila Poslovnik? 

JELENA PAVLOVIĆ: Znači, prethodno sednica je zaključena tako što je narodna poslanica, prozvala moju poslaničku grupu. 

SNEŽANA PAUNOVIĆ:Vi govorite o sednici od juče. 

JELENA PAVLOVIĆ: Ja govorim kao zamenik šefa.

SNEŽANA PAUNOVIĆ:Hajde da ja vama onda malo pomognem. Gospođo, samo da vam nešto kažem da ne bismo pričali u glas vi i ja. 

JELENA PAVLOVIĆ: Po osnovu replike član 104. stav 2. 

SNEŽANA PAUNOVIĆ:Reklamirate povredu Poslovnika jutros, čekajte otkad replika ima član 104? Gospođo Jelena, ja vas molim da mi objasnite da li ste se javili po osnovu, ali ništa vam ne znači što pričate u glas sa mnom, jer vas ne čujem. Da li ste se javili po osnovu povrede Poslovnika ili po osnovu replike? Niste spomenuti juče? Vaša poslanička grupa. Ja želim da mi vi iz stenograma tačno pročitate kada je pomenuta vaša poslanička grupa, molim vas. Izvolite. 

JELENA PAVLOVIĆ: Ovo je samo vreme da vam čitam po kom osnovu se javljam. Dakle, to što ste čuli građani Republike Srbije ne postoje klimatske promene, nema globalnog zagrevanja.

SNEŽANA PAUNOVIĆ:To nije vaša poslanička grupa, to je citat gospođe Brnabić koji se odnosi na tvrdnje jednog od članova vaše poslaničke grupe. Ja vas molim da budemo precizni kada ja vama objasnim šta vi upravo pokušavate da uradite. Nemate pravo. Vi čak nemate pravo da sedite na ovoj sednici gospođo Jelena, zato što ste juče u završnici ove sednice, i o tome postoji video zapis, koristili tuđu karticu da biste govorili. Gospođo Jelena, član 127. kaže, ja ne znam da li ste pratili sednice Skupštine, ali kaže – da su narodni poslanici dužni da koriste isključivo svoje identifikacione kartice. Razumevši nivo umora juče, ja sam prešla preko ovoga, kao da je jedna greška i vi danas nažalost nemate osnova da dobijete reč, ali pravo na reč ima gospodin Risto Kostov, po redosledu prijavljenih govornika. Izvolite. 

RISTO KOSTOV: Meni teče vreme. Uvaženi građani Srbije, poštovana predsedavajuća, poštovana ministarka Đedović Handanović, dame i gospodo narodni poslanici, evo tri dana, ovo zaista nije u redu, evo tri dana pažljivo slušam raspravu i moj snažan utisak da je ova rasprava u Skupštini Srbije o litijumu veoma ispolitizovana. Sve me to iskreno, neodoljivo podseća na svetski slavnog režisera, glumca i scenaristu Orsona Velsa i njegov čuveni projekat „Rat svetova“. Naime, Orson Vels je tako vešto izveo dramatizaciju romana „Rat svetova“ i snimo radio dramu, da su slušaoci bežali u paničnom strahu uvereni da je apokalipsa u toku i da se zaista događa invazija marsovaca. Tim povodom je čak 1999. godine snimljen TV film „Noć“ koja je uspaničila Ameriku. Nešto slično se događa i u ovoj raspravi, uporno se šire tvrdnje bez argumenata i unapred se donose zaključci o onom što će se eventualno dogoditi. Ja ne bih da u Srbiji snimamo ni „Rat svetova“, ponajmanje „Noć“ koja je uspaničila Srbiju. I zato podsećam na to što su Latini davno rekli „ audijato ret altera pars“, neka se čuje i druga strana. Očigledno je problem u tome što su mnogi uobrazili da su te dve strane pod kupolama ovog parlamenta. I to naprosto nije tačno. Mi jesmo dve strane i čak više strana u političkom smislu, ali povodom teme o eksploataciji litijuma, svi mi u parlamentu smo jedna strana. Kako to? To je tako, jer smo svi laici za temu rudarenja. To su ovih dana u svojim iskrenim iskazima izgovorili mnogi poslanici, a onda koja je to druga strana? Ta druga strana je stručnjaci sa nepobitnim referencama i to oni eksperti koji nisu ispolitizovani i zloupotrebljeni. Imao sam zadovoljstvo da radim u industriji hemijskih proizvoda prahova koja je izgrađena radi prerade sumporne kiseline iz Rudarsko topioničarskog basena Bor. Tada su u Prahovu radile fabrike sumporne kiseline, fabrika fosforne kiseline, proizvodio se natrijum tripolifosfat, aluminijum tripoli, zatim veštačka đubriva i deterdženti, ali ni u jednom trenutku nisam tvrdio ni tada ni danas da se ja razumem u sve te hemijske procese i to je malo složenija nauka. PUPS partija koja brine, ne samo o milion i 653 hiljada penzionara već i o našim vrednim domaćinima i poljoprivrednicima i proleterima, zaposlenima, kao što je poznato javnosti Srbije, Partija socijalne pravde, partija veoma ozbiljnih i odgovornih ljudi koji brine o preporodu sela Srbije, o egzistenciji ljudi na selu i njihovoj budućnosti. Dozvolite mi na kraju da kažem nešto sasvim lično. Moje najveće bogatstvo koje ne može da se meri ni sa jednim drugim bogatstvom na svetu jesu mojih sedmoro unučadi i upravo zbog toga ne bih da se u nikakavoj nameni dogodi zlo nikome, a najmanje deci i omladini u našoj Srbiji. Na kraju da navedem jednu narodnu poslovicu, da ne bude da sve citiram latinske sentence, gospodo, ne može da svane pre zore. Sačekajmo najmanje 22 meseca i mišljenja naučnika. Hvala lepo. 

SNEŽANA PAUNOVIĆ:Koleginice Pavlović, Poslovnik izvolite. 

JELENA PAVLOVIĆ: U skladu sa članom 104. stav 2. da ako se uvredljivi izrazi odnose na poslaničku grupu, pravo na repliku ima pravo predsednik poslaničke grupe, a ja sam zamenik. Dakle, juče smo u poslednjem izlaganju čuli od narodne poslanice da se oni drže zdravog razuma i nauke, a da se ostali drže nekakvih teorija zavere itd i direktno je spomenuta moja poslanička grupa. S tim u vezi, hoću da ukažem na sledeće, ako je ovaj Poslovnik toliko loš, da omogućava maksimalno 20 minuta za poslaničku grupu i 7 minuta za predstavnika, znači morate da budete toliko tolerantni da bar dajete pravo na repliku, kada se na ovako grub način vređa jedna poslanička grupa i svi potpisnici predloga zakona. To što narodna poslanica nema sopstvena saznanja da li je zelena agenda ostvariva ili ne, ja ću je uputiti da kao prvo.

SNEŽANA PAUNOVIĆ:Uputiće te je neki drugi put, a što nervoza? Ja mogu da čekam koliko god hoćete, da se vi smirite i ponašate normalno. Da li ste uvažene kolege, evo kolege Milivojević koji ima poslaničko iskustvo, kao ja, shvatili šta se dogodilo juče. Da li uvažene kolege znate da gospođa Jelena ne treba da sedi u ovoj sali jutros, da li vi razumete kada sam ja prekršila Poslovnik i to član 127. sinoć, grubo i brutalno do niova da ste svi imali pravo da me pozovete na odgovornost? Zbog afere „ Bodrum“, sećate se kolega Milivojeviću, brujala je Srbija godinama. U prošlom mandatu je poslanica poslaničke grupe Zavetnici, podnela ostavku zbog zloupotrebe kartice, a vi vičete na mene, zato što sam bila korektna, prekinula sinoć sednicu, napravila se potpuno luda u odnosu na činjenicu da se uvažena poslanica javila pod tuđim imenom i prezimenom. Molim vas da od sada pa u buduće, od nje pa redom, prvo pročitate Poslovnik, a onda krenete da se po istom žalite. 

JELENA PAVLOVIĆ: Dva minuta mi vratite.

SNEŽANA PAUNOVIĆ:Koleginice, smirite se, da ne bih morala da vas udaljim sa sednice. Sada vam izričem opomenu. Ovo je prva opomena koju sam vam izrekla. Hvala. 

JELENA PAVLOVIĆ: Dajte mi reč i dva minuta mi vratite.

SNEŽANA PAUNOVIĆ:Ja vama sada izričem drugu opomenu, gospođo Pavlović. Reč ima Dubravka Đedović Handanović. Izvolite. 

DUBRAVKA ĐEDOVIĆ HANDANOVIĆ: Hvala. Evo, ja ću kratko da odgovorim na pitanje poslanika Pavića od sinoć, da ne ostanem dužna. Znači, jedno pitanje se odnosilo na koncesiju kod Baljevca. Pitanje je bilo da li postoji još važeća koncesija sa Rio Tintom? Odgovor je – ne postoji. Kao što sam i rekla, Vlada Republike Srbije je 8. februara 2006. godine sa koncesionarom Rio Tinto European Holdings zaključila ugovor o koncesiji, odnosno tadašnji ministar Naumov iz Demokratske stranke Srbije, za istraživanje i eksploataciju borne rude Jarondolskog basena na teritoriji Baljevca aktom od 5. avgusta 2009. godine. S obzirom da je kompanija odlučila da napusti koncesioni ugovor, odnosno dostavila obaveštenje da odustaje od daljih geoloških istraživanja u okviru ovog polja, koncesioni ugovor je istekao i on nije na snazi. Što se tiče drugog pitanja, odnosno ovlašćenja državnog sekretara Obradovića, tadašnjeg državnog sekretara Ministarstva rudarstva i energetike, on je bio ovlašćen od strane tadašnjeg ministra rudarstva i energetike da potpisuje upravne akte iz delokruga sektora za geologiju i rudarstvo. Potpisao je brojna druga rešenja, kao i vanupravne akte iz delokruga ovog sektora i bio je zvanično zadužen pečatom ministarstva za koji je takođe bio ovlašćen da stavlja svoj potpis. Analizom podnetih zahteva i kompletnih spisa konstatovano je da ne postoji pravni osnov za poništavanje postupka kojim je izdato rešenje o rezervama, ali ni poništavanje ili ukidanje istog. Ukoliko neko smatra da je narušena zakonitost Zakona o opštem upravnom postupku predviđa mogućnost podnošenja zahteva za preispitivanje nekog upravnog akta, uz propisane uslove pod kojima postupa nadležni organ, te u tom smislu može iskoristiti tu mogućnost koju predmetni zakon predviđa, a nadležni organ će doneti odluku o tome. Što se tiče konferencija i moje prisutnosti na Ruskoj nedelje energetike, ja lično nisam bila prisutna, bio je prisutan državni sekretar Ministarstva rudarstva i energetike. Ruska Federacija je naš značajan partner u energetskom sektoru i nastavićemo da vodimo aktivan dijalog sa svim ruskim partnerima, kao što sam to lično činila u prethodnim nedeljama, mesecima i godinama, a takođe, na nedavno održanoj konferenciji u SAD o energetici takođe nisam bila, jer sam bila sprečena, tako da kao što vidite, imala sam brojne poslove u zemlji, pa nisam putovala ni u Rusku Federaciju, ni u SAD. Hvala vam. 

SNEŽANA PAUNOVIĆ:Zahvaljujem. Nastavljamo sa radom po spisku prijavljenih narodnih poslanika. Reč ima kolega Dragan Stanojević. Izvolite. 

DRAGAN STANOJEVIĆ: Poštovane kolege, poštovana predsednice, predsedavajuće, žao mi je što i ne bih hteo da budem učesnik ovakvog skupštinskog načina rada. On je u principu destruktivan i pretvorio se u neki politički tolk šou ili čak u nekakvu vrstu navijanja, gde svako navija za svoju ekipu, bez obzira o čemu se radi. Rezultat toga su naravno i ove uvrede, prozivke, koje vidimo svaki put kada imamo zasedanja. Naravno, i ja bih umeo da budem igrač na publiku za Tik tok, Jutjub, i tako dalje, ali bojim se da to nije konstruktivan način koji nam je krajnje potreban u ovom momentu, jer to od nas očekuje narod. Želim da ponovim da „Mi glas iz naroda“ stoje iza stavova koje smo kao pokret javno iznosili u prethodnom periodu, gde se zalažemo za donošenje zakona o zabrani rudarenja litijuma. Moram da priznam da je gospođa Brnabić juče bila u pravu kada je govorila o velikoj štetnosti škriljaca, ali treba da zna da ništa manje nije štetan i litijum, pa i to rudarenje treba da bude zabranjeno kao i svako drugo koje nanosi veliku štetu državi. Vidite, danas je litijum u svetu postao sinonim ekoloških problema. Mogao bih reći da imamo izbor između ekologije i onkologije, nažalost. Mnogo smo ovde čuli i tačnih i netačnih tvrdnji. Zato ja neću da glumim internet eksperta rudarenja, ali mogao bih da ovako kao privrednik, odnosno ekonomista ocenim isplativost ove investicije, pošto vlast osnovni akcenat pravi upravo na tome. Prva stvar, kada bih se stavio u ulogu investitora, uporedio bih isplativost investicija i izbor tehnologija. Svakog investitora interesuje dobit, da dobit je jedini deo novoostvarene vrednosti koji se putem investicija pretvara u kapital. Kada izučim ovaj predmet, dolazim do zaključka da pored ovog tzv. teškog rudarenja, a to je ekstrakcija litijuma iz čvrste rude, koji je mnogo teži i skuplji proces, postoji i dobijanje litijuma iz slane vode, što je neuporedivo lakši i jeftiniji način. Teško mi neko može kao investitor objasniti da je bolje da uložim u projekat Jadar dve i po milijarde evra ili dolara da bih godišnje proizveo 58 hiljada tona, dok isti taj litijum mogu dobiti iz slane vode uz destetostruko manje ulaganje, jer bi u ovaj obim ekstrakcije trebao da se uloži oko 200 miliona. Pored toga, kapacitet proizvodnje iz slane vode bih mogao povećati za deset do 20 hiljada tona, uz ulaganje samo 30, 40 miliona dolara. Dalje, kapacitet fabrike koja litijum ekstrahuje iz slane vode može da se proširi za godinu dana, a za izgradnju jednog rudnika je potrebno mnogo više vreme. Uz to, cena u Argentini i Čileu je oko 1500 dolara za tonu, a projektovana cena kod nas je 15.000. Kako njima neko može da konkuriše, to je pitanje. Postoji i nova tehnologija, tzv. metoda redoks parne elektrodijalize. To nisam ja smislio, već mi je jedan ruski naučnik objasnio o čemu se radi i rekao da je to daleko isplativije i manje štetna tehnologija od postojeće. Bilo koja grana poljoprivrede bi nam donela u principu danas veći dohodak bez rizika po zdravlje i ekologiju. Danas imamo i maline i jagode i mnoga druga voća koja su i skuplja od litijuma, pa čak i čuveni čvarci. Ukoliko projekat ne bi bio profitabilan, bojim se da bi Rio Tinto mogao da primeni neku od radikalnih strategija smanjenja troškova, mogli da se dogode u dogovoru sa Vladom, a može da bude i samoinicijativno. Dakle, u klasičnom smislu ovaj projekat je neisplativ, ali ovo mi govori da ovde nije reč o klasičnom investicionom projektu, već da on u sebi sadrži mnogo faktora o kojima mi ne znamo. Ja ću navesti nekoliko koji ovaj projekat mogu izvesti u super isplativi, nažalost, na štetu građana i države. Prvo, rudna renta u mnogim razvijenim zemljama visokog ekološkog senzibiliteta između 20% i 30% i to od ekstrahovane rudne sirovine, vlast kaže da bi mogli dostići nivo razvoja Norveške, ali treba isto tako da kaže da je u Norveškoj rudna renta 27, 28% za naftu i gas. U Hrvatskoj je renta za naftu i gas 10%, u Sloveniji 18%, u Rumuniji je 12%, recimo, u Rusiji je 22%. U Čileu npr. rudna renta ide do 40%. Interesantno da u objavljenom izveštaju nema poreza na dodatu vrednost. Verovatno će Rio Tinto celokupnu proizvodnju izvoziti, što ne podleže obavezi plaćanja PDV-a. Da bi izbegla obavezu plaćanja PDV-a na uvoz, kompanija će uvoziti u svrhu ostvarivanja izvoza, čime se oslobađa plaćanja ove poreske obaveze. Ovo je još jedan faktor koji izuzetno utiče na isplativost ovog projekta. Imam još jedan ključni faktor. Da li će Rio Tinto realno doneti u Srbiju dve i po milijarde da izgradi taj rudnik? To je veliko pitanje. Moj strah, a i neka logika mi govori da Rio Tinto neće taj novac doneti, odnosno da će to biti samo delimično, da će najveći deo uraditi Srbija kroz podsticaje, poreske kredite, uglavnom kapitalom građana, odnosno našim kapitalom. To je najveća koruptivna mogućnost, gde neko može da zaradi ogroman novac koji će faktički biti ukraden od naroda, odnosno preliven u njihove džepove. Moja procena je takođe da bi Rio Tinto mogao da za ovaj period od 50 godina iznese oko 25 milijardi evra, a da bi u Srbiji ostalo oko 250 miliona, i to je veliko pitanje zato što bi se moralo uložiti na sanaciju tog rudnika. Želim da postavim nekoliko pitanja koja se jednako tiču i vlasti i opozicije. Posedujemo neka svedočenja i vidimo dobru volju svedoka da ovde u Skupštini, pred odgovarajućim odborom u prisustvu predsednika ili bilo koga i čak i investitora iz Nemačke, svedoče o brojnim pitanjima, jer je on bio svedok ovih dešava. Može da se stvori anketni odbor, ali smatram da bi taj čovek trebao da bude ovde kod nas. On je doktor tehničkih nauka, radio i živeo u Nemačkoj i bio je jedan od učesnika ovog procesa. Predlažem da se hitno razmisli o izmeni zakona iz 2006. godine gde su spojene istraživačka i eksploataciona prava. Nažalost vidim da se ovde stvaraju tenzije u društvu. Bilo bi neverovatno glupo da zarad interesa nekih belosvetskih kapitalista dozvolimo sukobe ili haos u našoj Srbiji. Očigledno je da današnje tehnologije ne daju adekvatnu zaštitu, što znači da treba ova pitanja ostaviti nekim budućim generacijama, a kada za sve ovo budu postojala znanja, odgovori i jasne garancije. Voleo bih kada bi u Skupštini bili svi nezavisni poslanici, jer u tom slučaju bi svi glasali u interesu naroda, a ne u interesu stranaka ili stranih mentora. Toliko od mene. Zahvaljujem se puno. 

SNEŽANA PAUNOVIĆ:Hvala. Pravo na repliku ima Ana Brnabić. Izvolite. 

ANA BRNABIĆ: Poštovani građani Republike Srbije, sada ste mogli da čujete u ovom izlaganju sve ono što je problem u ovoj debati i što je problem već dve godine u Republici Srbiji. To je da čovek koji počne izlaganje sa tim - upravu ste oko štetnosti škriljaca, ali je istina ista štetnost od litijuma, onda doda - ali ja to ne znam, ja sam ekonomista. Niko ovde ne zna ništa o tome, ali svi imamo pravo da pričamo o tome kao da smo stručnjaci. Citiraću profesora Branislava Simonovića, bivšeg direktora Instituta za opšte-fizičku hemiju, kada je čovek rekao: „Ljudi, da li je vama jasno, da li ste vi svesni da smo mi jedina zemlja na svetu koja ima 300.000 eksperata za litijum, toliko eksperata ne postoji u čitavom svetu, ali postoji u jednoj Srbiji“. Sada vi meni recite - kako je moguće da tvrdite da je litijum jednako štetan kao škriljci, a škriljci su zabranjeni, a litijum nije? Šta su Nemci budale, pa da zabrane škriljce, ali budale da dozvole litijum, jel? Isto tako i Francuzi, i Španci, i Škoti, i svi ostali. Bukvalno nebuloze koje mi moramo da slušamo. Kaže, više bi zaradili od poljoprivrede. Ljudi, da li ste vi čuli u ova četiri dana da će ovaj projekat da zauzme 0,03% poljoprivrednog zemljišta, a vi ga upoređujete sa prinosima od 100% poljoprivrednog zemljišta? Vi upoređujete 0,03% sa 100% i bez ikakve sramote to tvrdite pred svim građanima Srbije. Konačno, nebuloze oko rudne rente. Da vam citiram, prema podacima Svetske banke rudna renta za metale se u svetu kreće između 1% i 4%, kod nas je 5%, a vi citirate rudnu rentu bog te pita za šta. Više mi ne poredimo ovde ni babe, ni žabe. Mi ovde pričamo bukvalno šta ko hoće taj to kaže, pa ko pokupi, pokupi. Hvala. 

SNEŽANA PAUNOVIĆ:Reč ima Dragan Stanojević, replika. 

DRAGAN STANOJEVIĆ: Naravno da sam rekao da nisam ekspert i da ne treba da glumim eksperta, jer svi čitamo sa interneta, skidamo informacije. Poenta je u tome da postoje neka opšta znanja, a ta opšta znanja govore o tome da su škriljci štetni jako isto kao što je i litijum, i to su neka elementarna znanja koje treba da zna svako ko je učio i fiziku i hemiju. To je jedna stvar. Druga stvar, kada sam govorio o poljoprivredi, imao sam u vidu, pošto vi kažete da će biti zaposleno 1.300 ljudi, naravno, to je neki godišnji budžet od 20 miliona, ali isto tako mi imamo cenu dana iste te maline i mnogih drugih oraha, da ne navodim sve, a koja je daleko veća od cene tog istog litijuma, a to znači da bi ulaganje u tu sferu bilo interesantnije, isplativije i isto tako bi mogli da uposlimo veliki broj ljudi i da pomognemo te poljoprivrednike koji muku muče i koji danas teško rade taj posao, ali mogu da ostvare dobit. Bila bi velika korist i za državu i za njih, a bio bi veliki značaj i za ekologiju koja se, naravno, tom proizvodnjom nikako ne dovodi u opasnost. Hvala. 

SNEŽANA PAUNOVIĆ:Hvala. Reč ima predlagač Danijela Nestorović. Izvolite. 

DANIJELA NESTOROVIĆ: Poštovani građani Srbije, poštovane kolege, vidim da se niko ne osvrće, a htela bih da napomenem da smo juče prisustvovali, takođe, još jednom u nizu kriminalnih aktivnosti vladajućeg režima, a to je brisanje samog stenograma, odnosno stenogramskih beležaka. Kao što smo bili svedoci svi mi ovde prisutni u sali, narodni poslanik pozicije je izrekao tešku uvredu na račun jednog od opozicionih lidera. To nije ušlo u zapisnik, odnosno u stenogram, iako je predsednica rekla da dobro čuje, ali da zbog gužve, odnosno bolje bi čula da nema galame.

SNEŽANA PAUNOVIĆ:Gospođo Nestorović, ja vas molim, ali zaista vas molim, pitanje o kome sada govorite je stiglo iz novina „Danas“. Oni ne znaju ono što biste vi morali da znate. Steno-beleške sadrže samo ono što se zvanično govori u mikrofon, jel tako? Uvažena koleginice Rakić, onda bi vi toliko često bili u steno-beleškama da mi ništa drugo ne bi mogli da popišemo da ja nisam u pravu. Gospođo Nestorović, ja vas molim da ne zloupotrebljavamo ozbiljan zakon, ozbiljnu temu. Vi tvrdite da je ozbiljan i nemojte da danas pravimo cirkus na način na koji je to neprimereno. Lepo je rekla koleginica Kovač da juče nije čula kolegu koji je dobacio strašnu stvar. Ja se sa vama potpuno slažem. Ja ne znam kako je stenogram napisan i ne znam, ako je čula, zašto nije reagovala, ali hajte da vi danas ne pravite novi cirkus od toga. To je zaista juče bilo strašno i sramotno za sve nas, ali nemojte da pravimo novu sramotnu situaciju. Ako imate nešto što biste rekli vezano za zakon koji ste predložili, izvolite, ali hajte da zatvorimo ovu temu, ljubazno vas molim, a radi svih nas. Prijavite se, ako želite o zakonu. 

DANIJELA NESTOROVIĆ: Naravno da želim, ali bih vas isto tako zamolila da me ne prekidate, jer nikoga niste prekidali. Ja nikada nisam pravila ovde cirkus, niti ću praviti. Tema jeste ozbiljna i tema zaista zaslužuje pažnju svih građana Republike Srbije. Ono na šta želim da ukažem je, takođe, bio ovaj propust da bi građani Srbije shvatili u kakvoj atmosferi se donose vrlo ozbiljni zakoni. U tom smislu sam htela da naglasim još jednom da postoji nešto što se u mojoj profesiji i advokatskoj praksi zove – produženo krivično delo. To je kada se čini više istih ili istovrsnih krivičnih dela učinjenih u vremenskoj povezanosti od strane istog učinioca koji predstavljaju celinu zbog postojanja najmanje dve od pet okolnosti. Prva je istovetnost krivičnih dela. To ovde možemo da poistovetimo sa krivičnim delima koja spadaju u grupu imovinskih krivičnih dela. Vremenski kontinuitet mogu da opredelim na period od 12 godina, da je delo učinjeno i da predstavlja celinu, istovetnost oštećenog, a to su građani Republike Srbije, istovrsnost predmeta dela, a to je imovina svih građana Republike Srbije, korišćenje iste situacije ili istog trajnog odnosa, to je zapravo rad u ovim državnim organima koje predstavljaju predsednik, Vlada, ministri, jedinstveno mesto ili prostor – Republika Srbija, i jedinstveni umišljaj, svest i volja da se ovo delo počini i pribavi ogromna protiv pravna imovinska korist na štetu oštećenih građana. Građani već četvrti dan nikako ne mogu da dobiju odgovor na pitanje od onih koji su zapravo doveli do ovakve situacije, da mi danas raspravljamo o tome da li ćemo da sačuvamo zdravu životnu sredinu ili ćemo da udovoljimo interesima stranih investitora? Moje osnovno pitanje je bilo - zašto se na kriminalni način praktično oživljava Uredba o prostornom planu Projekta "Jadar"? Zašto se ne slušaju državne institucije, poput Ustavnog suda, koji na vrlo decidan i jasan način govori da ne može Prostorni plan biti usvojen tek tako što bi se vratio ponovo u pravni život? Zašto tadašnja premijerka a sadašnja predsednica Narodne skupštine uporno izbegava da odgovori na dva ključna pitanja - prvo i osnovno pitanje je da li ste 20. januara 2022. godine slagali građane Republike Srbije kada ste izjavili da je apsolutno stavljena tačka, da je ukinut Prostorni plan, da je ukinuta Radna grupa, da su ukinuti svi akti? Da li ste tada ili lažete sada da ne postoji nikakav investicioni ugovor ili drugi tajni ugovor koji bi praktično stavio u ovako povlašćeni položaj ozloglašenu kompaniju Rio Tinto? Ja ću vas podsetiti da ste 2017. godine, govorim sada o tadašnjoj premijerki a sadašnjoj predsednici Narodne skupštine, koja je u intervjuu za RTS izjavila da je prilikom potpisivanja ovog Memoranduma o saradnji u julu 2017. godine izrazila nameru Vlade da omogući da se i eksploatacije rude jadarita i proizvodnja litijum-karbonata obavlja u Srbiji, kako bi se omogućio dalji razvoj industrijske proizvodnje u novim tehnologijama. Da li ste vi to tada obećali kompaniji Rio Tinto, s obzirom da je ovde izražena jasna namera da se omogući ovoj kompaniji ne samo istraživanje već i eksploatacija rude jadarita? Građani Srbije zaslužuju odgovor na ovo pitanje. Bez obzira koliko mi bili politički neistomišljenici, bez obzira na naše međusobne lične razlike i razmirice, građani Srbije zaslužuju da dobiju odgovor na ova jako važna pitanja. Bez obzira što vama ovaj zakon deluje toliko smešno, što pojedini poslanici pozicije govore na ličnom nivou o tome koliko je neko smešan, glup ili inbecilan, ja se neću spuštati na taj nivo i ja ću zahtevati od vas, do zadnjeg momenta, sve dok mašine Rio Tinta ne dođu u Jadar, da se izjasnite kada ste lagali i zašto ste lagali i u čiju korist ste dali Mačvu, na osnovu kog pravnog dokumenta? Ukoliko nije postojao nijedan pravni dokument, onda zaslužujete da se zakon jednako primeni za sve građane, pa tako i za vas. Hvala. 

SNEŽANA PAUNOVIĆ:Pravo na repliku, gospođa Ana Brnabić. Izvolite. 

ANA BRNABIĆ: Hvala vam. Na ova pitanja sam pružila odgovore juče. Možete stenobeleške da uzmete, pa da ne trošim svoja dva minuta da ponavljam nešto na šta vi ne možete da se koncentrišete dovoljno da čujete. Dakle, da, 2017. godine smo potpisali ovaj Memorandum o razumevanju između "Rio Tinto minerals divelopent", "Rio Sava eksplorešen" i Vlade Republike Srbije u vezi sa ovim projektom, 13 godina nakon što su Rio Tintu izdata prva istražna prava. Ponosna sam što smo potpisali. Znate kako, nismo potpisali u tajnosti, bila je pres konferencija u Vladi Republike Srbije i odgovorili smo na sva pitanja. Posebno sam ponosna zato što smo mi bili prvi u 13 godina, a vi ste doveli Rio Tinto, vi im dali istražna prava, vi promenili zakon da imaju jedini eksploataciona prava, vi ih ubacili u strategiju, e, vidite, mi smo bili prvi posle 13 godina da u tom memorandumu sve obaveze Rio Tinta budu da se u potpunosti aktivno pridržava srpskih i međunarodnih standarda zaštite životne sredine, da se u potpunosti aktivno pridržava srpskih i međunarodnih standarda bezbednosti i zdravlja na radu, da se u potpunosti aktivno pridržava i promoviše srpske i međunarodne standarde u saradnji sa lokalnim zajednicama, da podržava lokalne zajednice i lokalnu samoupravu u cilju ostvarivanja lokalnih ciljeva u pogledu nabavke i mera poslovanja i dodatnih prihoda i da uspostavi okvir nadzora u bliskoj saradnji sa državnim organima i lokalnim institucijama za ovaj projekat. Zašto vi to niste uradili u bilo kom trenutku između 2001. i 2012. godine? Zašto? Pitam građane Republike Srbije - ko je prvi naterao Rio Tinto da se pridržava najboljih standarda zaštite životne sredine, oni ili mi? Mi, poštovani građani Republike Srbije. Hvala vam. 

ELVIRA KOVAČ: Zahvaljujem. Reč ima Danijela Nestorović. Izvolite. 

DANIJELA NESTOROVIĆ: Ja ću samo da podsetim, imam steno-beleške, pažljivo sam ih pročitala, ja nisam dobila odgovor na konkretna pitanja. Dobila sam istu priču koju pričate već tri dana, a koja nema nikakve veze sa onim što sam ja vas pitala. Moje pitanje je, ako ste pogrešili i ako se ustanovi da ste pogrešili, da li ste spremni da se izvinite građanima Republike Srbije za ovo što sada radite? Takođe, postavila sam jedno pitanje na koje već tri dana nemam nikakav odgovor. Aleksandar Vučić je izjavio, a podsetiću građane na njegovu izjavu, da nemamo pravo da uništavamo živote većeg broja ljudi nego što je bilo predviđeno prvobitnim planovima. Moje pitanje za predsednika je bilo pre tri dana, a ponavljaću ga svaki put kad god mi se ukaže prilika - koliko je tačno života bilo planirano za uništavanje? Građani Srbije zaslužuju odgovor na ovo jako bitno pitanje. Kada se predsednik jedne države ovako izjasni prilikom usvajanja vrlo bitnih zakona o eksproprijaciji, Zakona o referendumu, kada je govorio o Rio Tintu, ukoliko naglasi ovu rečenicu o uništavanju života jednog broja ljudi, duguje objašnjenje građanima šta to znači i koliki broj građana je bio predviđen za žrtvovanje? Hvala. 

SNEŽANA PAUNOVIĆ:Reč ima Milenko Jovanov. Izvolite. 

MILENKO JOVANOV: Niko nije bio predviđen za žrtvovanje, svi su dobrovoljno prodali svoju imovinu. Prema tome, niko nije bio predviđen za žrtvovanje. Ja znam da buzundžije koje je ovde gazda opozicije uveo da viču i halaču rade svoj posao. Ono što je problem ovih dana to je što su očigledno buzundžije postale strateški mislioci pa prave strategiju nastupa opozicije u parlamentu. Tu već ulazimo u drugu fazu, a to je ono - majmun je ušao u tenak i biti će katastrofa. Tu katastrofu evo gledamo, pošto vidite kako izgleda kada majmun uđe u tenak. Evo i drugi buzundžija se javlja. Treći vam nije tu, ali doći će i treći buzundžija, samo čekamo da se pojavi. Doduše, i četvrti nije tu. Tu si, tu si. Čuješ se. Dakle, 157 ljudi prodalo imanja i otišlo sa svojih imanja, uzelo novac, kupilo stanove u Loznici, Beogradu, Šapcu, gde je ko mislio, ostale još dve porodice i kada je Aleksandar Vučić rekao da ne treba da pravimo štetu veću od one koja mora da se pravi, pa to se na to odnosi. Na to se odnosi. Dakle, onih 157 porodica koje su bile tamo gde bi trebalo da bude rudnik, koje su prodale svoja imanja, to je to. Nema više od toga, ali ne vredi. I ona generalno danas i juče reč ne govori o zakonu. Ja molim samo građane na to da obrate pažnju. Ni reči o zakonu, ni reči o tome zašto bismo mi koji smo protiv zakona trebalo da glasamo za taj zakon. Ni reči o tome. Pazite sada ovo, ona primećuje, kaže - ima na listi neodlučnih, pa šta ste uradili da te neodlučne ubedite da budu za? Šta se uradili da glasaju za vas? Ovog buzundžiju puštate da urla na ljude? To vam je način da nas ubedite? Ovog što je zamenio vinjak medom pa mu udarilo u glavu? To vam je ideja? Nemojte. Na taj način nas ne možete ubediti. Dakle, hajde vratite se na zakon i nemojte da čitate ono što ste već sto puta objavili na Tviteru, Fejsbuku, svim mogućim društvenim mrežama. Dajte nam recite zašto i kako će taj vaš zakon da promeni stvari. To da čujemo, a na to odgovora nema, nego čitate citate od pre godinu, dve i pet. Pa znamo svi to, sve je u redu. Ponovili ste. Ponavljajte i dalje, nije problem, ali nećemo da jednostavno na taj način ulazimo u polemiku. Dajte o zakonu. Vaš je zakon. Hajde, molim vas, recite nešto u korist vašeg zakona. 

SNEŽANA PAUNOVIĆ:Pravo na repliku, Ana Brbanić. Izvolite. 

ANA BRNABIĆ: Ipak ću morati da se ponavljam. Tako da, da ja sam učinila sve što je bilo u mojoj moći te 2022. godine da zbog velike uznemirenosti građana pokušam da zaustavim taj projekat, ali, znate, ja sam u odnosu na Skupštinu samo Vlada tada bila i Skupština i zakoni Republike Srbije su u svakom smislu iznad što jedan Vlada jednom uredbom može da uradi. O tome se radi, poštovani građani Republike Srbije, kada pričam da je do 2012. godine da ovi koji su danas opozicija i tobož su protiv litijuma i Rio Tinta a doveli su i Rio Tinto i stavili da je litijum, i u tome se slažem, strateški mineral i najveća mogućnost za bogatstvo Republike Srbije. Sve to oni stavili 2012. godine, sada se bune samo zato da oni kopaju ili iskopavaju ili rudare kad oni dođu na vlast i to završe. Dakle, da su oni to tada zakonima i Strategijom do te mere cementirali da ja kao obični predsednik Vlade šta god da sam uradila Ustavni sud mi je vratio i rekao – ne može. Ne može, potpuno jasan kontinuitet između istražnog prava 2004. godine, kontinuitet da imaju pravo, eksploataciono pravo, jedini da mogu da se prijave iz 2006. godine, dodatno učvršćen kontinuitet zakonom koji je prošao Narodnu skupštinu 2011. godine, dodatni kontinuitet upravo za Rio Tinto zato što su ih ubacili u Nacionalnu strategiju 2012. godine. Ne možete, gospodo iz Vlade, znajte gde vam je mesto, ne možete, ovo su nacionalna strateška dokumenta i zakoni Republike Srbije i oni ne mogu retroaktivno da se menjaju. Tako da sam pokušala, ali vaši koalicioni partneri su tako zacementirali Rio Tinto da Bog otac sada ne može da se izvuče, osim, poštovani građani Srbije, i time ću završiti, ukoliko Studija o proceni životne sredine pokaže da ima devastirajuće efekte po životnu sredinu. Moje je pitanje – zašto bežite toliko od te studije kad verujete u vaše argumente? Hvala vam. 

SNEŽANA PAUNOVIĆ:Ovlašćeni predlagač, Danijela Nestorović. 

DANIJELA NESTOROVIĆ: Moram prosto da odgovorim da bi građani Srbije razumeli. Dakle, ne radi se samo o još par kuća koje treba da se otkupe od strane Rio Tinta. Molim vas, u zoni rudnika, zona uticaja rudnika se prostire na 17 sela u Loznici i pet u Krupnju u zoni deponije. U zoni rudnika su Gornje Nedeljice, Donje Nedeljica, Brezjak, Slatina, Korenita, Stupica, Šurice, Cikote, Krivajica, Simino brdo, Filipovići, Draginac, Jarebice, Veliko selo, Brnjac, Bradić, Grnčara, u Krupnju Gornje Brezovice, Krasava, Dvorska i Cerova. U tim selima po poslednjem popisu zvaničnom 19.500 stanovnika. Dakle, ne radi se o par ljudi, o dve, tri kuće, kako ste rekli. Nemojte da bez veze obmanjujete javnost. Ono što takođe pokušavam danima već da objasnim, ja sam prvog dana detaljno obrazložila ovaj zakon. Onaj ko je hteo da čuje, čuo je. Oni koji ne žele da čuju, a nalaze se prekoputa mene, uporno će ponavljati da zakon nije detaljno obrazložen. Moram još jednom samo da objasnim – ne može da se radi obim Studije o procene uticaja na životnu sredinu dok postoje pravno nevaljana akta koja su u neskladu sa Ustavom Republike Srbije. To je elementarno. Vi ste morali, po uputstvu Ustavnog suda, da sprovede ponovo postupak usvajanja Prostornog plana opštine Loznica, da predvidite tu te rudnike, a pre svega toga da usvojite prostorni plan Republike Srbije koji je krovni dokument. Nakon toga da predočite građanima Strategiju upravljanja mineralnim sirovinama, da znamo čime sve raspolažemo, ljudi. Građani moraju da budu obavešteni o tome sa čim Republika Srbija raspolaže, koja su to rudna bogatstva, šta je planirano prostornim planovima na određenim teritorijama Republike Srbije. Građani moraju da budu upoznati, ne može da se radi prostorni plan po narudžbi investitora. Rio Tinto je naručio prostorni plan, Rio Tinto je dobio prostorni plan, ne može to tako. I Ustavni sud vam je to rekao. Onda, na osnovu takvog pravnog akta, koji nema pravnu snagu jer je nevažeći, ne možete da raditi studiju, pogotovo, ja neću sada da ispadne da čitam sa „Tvitera“, kako kaže kolega, vi ste imali.Nema potrebe da mi dobacujete. Znači, vi ste imali, i svesni ste situacije da je ova studija podeljena na tri dela kako bi se lakše dobile dozvole, a to jednostavno ne sme da se radi. Znate i sami da se u skupštinskoj proceduri nalazi zakon o strateškoj proceni uticaja na životnu sredinu koji čeka da bude usvojen, znate i šta ste predvideli tim zakonom, kažete da je u skladu sa evropskim standardima. Molim vas, u tom smislu, s obzirom da je ova studija predata, odnosno zahtev je predat pre usvajanja ovog zakona, svesni ste da ukoliko ovaj zakon ne bude usvojen vi ćete odobriti na tako nevažećem pravnom aktu studiju o proceni uticaja i time obmanuti građane Republike Srbije. Hvala. 

SNEŽANA PAUNOVIĆ:Reč ima ministarka, Dubravka Đedović Handanović. 

DUBRAVKA ĐEDOVIĆ HANDANOVIĆ: Prvo, trebali bi da znate da čitate prostorne planove i da je ono što tamo piše površina rudnika podzemnog 220 hektara, a deponije 170 hektara. Šta pominjete i to što pominjete sve te opštine itd. nema nikakve veze sa površinom rudnika i sa veličinom rudnika. To treba da bude jasno. Postoji direktan uticaj i to je onaj zahvaćen obimom i površinom koji je definisan u prostornom planu. Što se tiče odluka Ustavnog suda i drugih odluka, ukoliko neko smatra da je nešto neustavno, to nije mesto u Narodnoj skupštini da se o tome priča. Postoje zakonodavna tela, odnosno sudska tela u kojima možete da se obratite ili ko god ima da nešto kaže u vezi zakonodavnih načela bilo kog dokumenta ili bilo kog akta i sud će po tome postupati. Znači, postoje apsolutna razdvojenost i izvršne i sudske i zakonodavne vlasti. Ne znam zašto ovde debatujemo o odluci Ustavnog suda i odlukama Vlade. To da se slažemo, apsolutno da treba da znamo čime raspolažemo i šta imamo pa upravo zato ne treba da se usvaja zabrana bilo kakvih istraživanja, jer treba da znamo čime raspolažemo i to jeste zadatak Geološkog zavoda Srbije i zato želimo da ga osnažimo onda kada ste ga vi oslabili. Zato želimo da osnažimo ulogu i uticaj države u pregovaranju onda kada ste vi državu izbacili 2006. godine, kada ste promenili zakon iz 1995. godine koji je davao mogućnost upravo državi da ugovara i da bude snažan element u razvoju projekata. Pošto je to izbrisano, da želimo apsolutno da se to vrati i radićemo na tome da osnažimo uloge države. Slažemo se i da treba da znamo čime raspolažemo i u tom kontekstu apsolutno mislimo da je pogrešno da se zabranjuje istraživanje bilo čega, a to je ono što vi predlažete. Tako da je kontradiktorno malo ono što vi iznosite i prekinite da ponavljate i da postavljate ista pitanja na koja ste dobili odgovore, ali ponavljate ih uporno da bi i dalje širili istu priču, istu matricu, sve ono što smo već čuli samo nažalost građani Srbije vam ne veruju. 

SNEŽANA PAUNOVIĆ:Nastavljamo sa listom. Sledeća je narodna poslanica Dunja Simonović Bratić. Izvolite. 

DUNJA SIMONOVIĆ BRATIĆ: Zahvaljujem predsedavajuća. Uvaženi građani i građanske Republike Srbije, uvaženi predstavnici Vlade, poštovane kolege, ušli smo u četvrti dan rasprave o predloženom zakonu. Verujem da ste svi vi koji ste ovo pratili nedvosmisleno došli do zaključka da će ova tema još dugo biti aktuelna. Želim da se zahvalim pre svega kolegi Albijaniću koji je prekjuče ovde imao jako zanimljivo izlaganje. To obraćanje ćemo verujem svi pamtiti. Nakon višesatnog elaboriranja, tiketiranja nas ovde kao plaćenike Rio Tinta, kao jahača Apokalipse, kao nekih pojava iz pakla, uvaženi kolega je ustao i rekao jedinu istinu, a to je da ovde nema nevinih. I da, nema ih. Svi smo na ovaj ili onaj način, u nekom periodu svoje vlasti, bili u zagrljaju kompanije „Rio Tinto“. Neko ih je prvo zvao, pa im je dao dozvolu, pa pravio zakon, pa potpisivao memorandume. Kada bismo samo pročitali sva imena poslanika koji su sedeli u ovim klupama u protekle dve decenije, trebalo bi nam puno vremena. Ali, to samo govori o jednoj stvari, a to je da je multinacionalna kompanija „Rio Tinto“ bila i jeste postojanija od svih vlada i svih poslaničkih mandata od kada je stigla kod nas, i to je jedna činjenica. Kompanija „Rio Tinto“ je perjanica svetskog kapitala, koja teži da globalno posluje, i nije jedina, koja je posle agresije NATO na našu zemlju, 1999. godine i tzv. demokratskih promena 2000. godine, umarširala sa ciljem da tu i ostane dok ima interes. Zašto smo se skoro svi smejali kada je kolega Alibijanić rekao da bi trebalo da doživimo katarzu i smirimo strasti, jer je to opet bio jedan trenutak istine gde se videlo da smo svi u jednoj nelagodi, da ne kažem muci? S jedne strane se brani nešto u potenciji, a to je iskopavanje rude jadarita, dok sa druge strane čujemo rezolutno „ne“, koje je vođeno jakim emocijama, ali ne od strane političara ovde, već od ljudi koji su se uplašili od zagađenja životne sredine. Strah je legitiman i opravdan, pogotovo kada ulazite u nepoznato. Još uvek ovaj projekat nije dobio svoj epilog, a to su tri studije koje treba da se završe za manje od dve godine. Tek tada može da se očekuje javna rasprava stručnjaka, kojih ima mnogo, i neki od njih su ovde i citirani. Većina tih ljudi tek treba da se oglasi, kada budu pročitali te studije. Da li ih je ova rasprava deprimirala ili ohrabrila? Mislim da im svakako nije prijala. Slušati narodne poslanike kako čitaju pojedine citate sa fatalističkim prizvukom, sigurno nije bilo lako. Šta na kraju ovaj predlog znači, ako nemamo sve parametre na stolu? Na šta se uopšte referiše i kakav mu je cilj? Poenta je da većina opozicije pokaže kako je jedinstvena i brižna, taman onoliko da zabašuri svoju ulogu u učestvovanju u donošenju zakona, koji su ovu kompaniju fiksirali kao jedinu koja može da rudari jadarit u našoj zemlji. Da se posetimo kako je krenulo sa Predlogom zakona. Prvo je trebalo dati Predlog zakona u kome će decidno pisati da treba trajno zabraniti rudarenje jadarita, to su pričali na konferencijama ovde po Skupštini. Onda je nastala panika, travnjaci stranih ambasada su utabani i brže-bolje to trajno u Predlogu zakona obrisali i predloženo da se zabrani isključivo ovoj vlasti da pokrene ovaj projekat na kome se radi više od 20 godina, jer kada je bio u povoju 2006, 2011. godine, sećamo se da je to bila najveća razvojna šansa Srbije, da je to naš kriptonit, da ćemo biti Supermeni. Na RTS-u je išao prilog gde su sa oduševljenjem komentarisali da nam stiže zlatno doba. Sada smo došli do toga da ne da nismo Supermeni, već smo mutirane Nindža kornjače koje bauljaju po kanalizaciji. Šta se desilo tako katastrofalno da dođe do takve smene paradigme? Ništa, osim što je neko u međuvremenu izgubio vlast i sada su ti ključevi napretka u drugim rukama. Šta bi se desilo kada bi se uspelo da na ovoj temi vlast izgubi, a opozicija dobije? Litijum bi postao eliksir života, ne samo što bi se pravile baterije, automobili, telefoni, laptopovi i ostali proizvodi, već bi pospešivali rast kose i regeneraciju prostate, razumete. Predlog zakona je napisan, ne sa ciljem da nešto popravi ili promeni, već da od uplašenih građana napravi svoje birače, praveći se da nešto radi. Svima je jasno da u pisanju ovog istog zakona nije učestvovao nijedan profesor sa Rudarsko-geološkog fakulteta. Rasprava i argumenti koje smo slušali i probali da čujemo uspeli su da dovedu u pitanje opstanak svih rudnika i posao rudara. Poslednji put kada su rudari i rudnici politički zloupotrebljeni desilo se u osvit 5. oktobra 2000. godine. Podsetiću vas da su DOS-ovi prvaci 4. oktobra 2000. godine podigli kolubarske rudare i to je možda bio ključni momenat u nasilnom preuzimanju vlasti. Bez kolubarskih rudnika nema struje za Srbiju, tj. uglja za obrenovačku termoelektranu. Uspeli ste da predložite zakon o projektu koji još nije ni krenuo, a onda smo ovde čuli da su sada svi rudnici, a time i rudari, na udaru, jer posle agresije NATO-a, koja je tada imala 19 članica i formiranja DOS-a, koji je isto tako imao 19 stranaka, nije bilo nijedne partije sa ekološkim predznakom u imenu. Tada nije bilo poželjno zvanično propagirati ekološke standarde, jer je trebalo zataškati bombardovanje naše zemlje osiromašenim uranijumom. Tada je ekologija u praksi bila lov na organske srpske glave i prodaja istih Haškom tribunalu. U tom trenutku to je bila glavna privredna grana. Sve što smo slušali ovih dana, kao i ovu antirudarsku histeriju, mnogo je gore po Srbiju nego samo otvaranje bilo kog rudnika, zato što dovodi do atmosfere gde će rudari, ili kopači, kako su im nedostojno prekrstili profesiju, biti na stubu srama i kao takvi postati meta za svakog ko misli da više ništa ne sme da se, kako oni to vole da kažu, kopa. Ako zaista postoji i promil brige u ovim nastupima, onda treba da se politika utiša i sačeka reč te struke, koja od svih nas zajedno ovde mora da oseti podršku da se zaista odvaži i kaže šta će biti sa ovim projektom. Tek tada ima smisla ovde govoriti. Zahvaljujem. 

SNEŽANA PAUNOVIĆ:Zahvaljujem. Sledeća na listi je narodna poslanica Dragana Rašić. Izvolite. Izvinjavam se, sada vidim, Danijela Nestorović. Izvolite. 

DANIJELA NESTOROVIĆ: Samo moram da odgovorim. Malopre nam je ministarka objašnjavala kako su naša obrazloženja potpuno kontradiktorna. Moram da napomenem da je kontradiktorno apsolutno sve o čemu ona priča. I meni je skroz nepojmljivo da ona ne zna koja su sve mesta i sela u zoni rudnika i predviđenih deponija. Da li je moguće da vam nisu poznata ova imena i nazivi mesta koja sam malopre pročitala? Rekli ste da to nije tačno, da ja nabrajam nekakva imena. Ne nabrajam ja ništa napamet. Pročitala sam vam kako se zovu sela, kako se zovu mesta, koliko ljudi živi u svim tim selima i dobila sam odgovor da to nije tačno. Ja vas pitam – da li vi uopšte znate zona rudnika i zona predviđenih deponija u kojim mestima je tačno predviđena, u kojim selima? Ako sam ja nešto pogrešila, evo, vi me ispravite, kažite tačno koja su to mesta, koja su sela i koliko stanovnika živi u zoni deponija i samog rudnika. Moram takođe da se osvrnem i na ovo stalno prozivanje – bivša vlast. Ja sad ne znam, evo, prethodna govornica koleginica je napomenula – bivša vlast. Ne znam da li ova bivša vlast ili ona-ona bivša vlast ili se radi o vašoj bivšoj vlasti od 1998. godine, jer jedino za vreme Karađorđevića i Obrenovića niste bili u vlasti, pa da znamo prosto o kojoj bivšoj vlasti se radi. Jer ako je to bivša vlast iz 1998. godine, istina je, da, oni su doveli „Rio Tinto“ 1998. godine. O tome će vam Srđan Milivojević malo više objasniti. Samo sam htela da se javim, prosto da raščistimo neke stvari. Hvala. 

SNEŽANA PAUNOVIĆ:Ministarka želi da odgovori. Izvolite. 

DUBRAVKA ĐEDOVIĆ HANDANOVIĆ: Pošto slušam o 1998, ali nikako da vidimo eksperimentalnu dozvolu za eksperiment. Ali hajde, nadamo se da će možda danas da se odnegde stvori, pa da je vidimo, pa da zaključimo sa 1998. godinom. Ja sam pokazala od 2004. godine sva rešenja potpisana i ko ih je potpisao. Ali dobro, samo slušamo i dalje neutemeljene informacije, apsolutno neistine i laži. Ali, sve je okej. Ali što se tiče toga što pominjete ta naselja i što pominjete taj broj ljudi, nemojte i dalje da manipulišete, građane da obmanjujete u smislu uticaja, u smislu površine, u smislu ljudi i broja stanovnika na koju će direktno da ima uticaj rudnik. Nemojte to da radite. Nemojte to da radite, jer to nije tačno. Plašite narod, zastrašujete narod i to nastavljate da radite. Još jednom ću da ponovim, tema koja je veoma važna, ali i opasna ukoliko se pogrešno prenose informacije, a to nastavljate da radite, je raseljavanje ljudi. Tačan podatak je da projekat utiče na 52 stalno naseljena domaćinstva, od kojih je 51 prodalo „Rio Tintu“ svoja domaćinstva, odnosno zemlju. Ta domaćinstva su već preseljena. Znači, nema apsolutno reči o hiljadama stanovnika, o hiljadama ljudi i nemojte i dalje da pričate o tome i da pominjete takve stvari koje nisu tačne i koje su neutemeljene, sama površina rudnika to govori. Ja znam da je vama možda žao što rudnik nije deset ili sto puta veći kako ste predstavljali i pričali ranije. Pričali ste da će biti i površina preko 2000 i to smo čuli u nekim naučnim istraživanjima, studijama, ne znam odakle uopšte i ko je i kako došao do tih informacija osim da namerno nešto predstavi što nije tako. Ako sva ta sela i opštine koje vi pominjete i uz dužno poštovanje svih ljudi koji tamo žive mogu da obuhvate 220 hektara plus 170 hektara, onda sve u redu. Znači, ali to apsolutno nije tako. To je prva stvar. Druga stvar, reč o raseljavanju ukupno 159 stalno naseljenih stanovnika i ponavljam 157 već raseljeno. Znači, opet još jednom ponavljam, i nemojte molim vas da kažete da sam ja nekoga ugrozila ili da sam pričala protiv bilo kog građanina koji tamo živi. Ja sam pomenula aktiviste koji su pregovarali sa Rio Tintom, pa su ti pregovori propali. Da, ali oni su politički aktivisti, izvinite, oni imaju političku agendu, imaju volju i želju da nasilno služe vlast i pozivaju non-stop na nasilje. Mi ovde već tri i po dana sedimo i debatujemo, upravo da bi pričali o činjenicama i argumentima, ali ti političke aktivisti o kojima sam ja napomenula.

SNEŽANA PAUNOVIĆ:Bez dobacivanja. 

DUBRAVKA ĐEDOVIĆ HANDANOVIĆ: .a sebe nazivaju ekološkim, pošto to zvuči bolje, jer znate mnogo zvuči bolje kad se vi zalažete za ekologiju, a pritom ste pregovarali sa Rio Tintom. Dokumenta koja sam pokazala, još jednom ponavljam su javno dostupna, nisam ih dobila ni od koga, ni od jednog javnog beležnika, ni od kompanije, javno su dostupne i vama i svim građanima Srbije da mogu da vide. A, nisu overena kod notara jer su pregovarana, pa zato postoje tamo one cene. Vi na osnovu toga mene napadate na ličnoj osnovi pošto nemate ni jedan drugi argument jer niko nije demantovao te podatke. Tako da, još jednom vam kažem i molim zarad građana Srbije, prvo da ne pozivate na nasilje, da ne blokirate puteve i saobraćajnice kao što ste već najavljivali ili smo čuli juče, isti još jednom poziv. Znači, imajte dovoljno poštovanja prema građanima Srbije, tražili ste debatu u institucijama, dobili ste raspravu u Narodnoj skupštini i apsolutno su građani imali mogućnost da čuju ko i dalje nastavlja sa kampanjom laži i negativnih i neistinitih informacija. 

SNEŽANA PAUNOVIĆ:Zahvaljujem. Samo da raščistimo, pošto vidim nekoliko imena, ne znam na osnovu čega. Momenat, pošto je ovlašćena postavila pitanje ministarki koja je odgovorila i Dunji, koja je takođe čeka da odgovori. Kako nema osnova, pitala je. U redu, replika. Dunja Simonović Bratić. Idemo redom, sve vas vidim. 

DUNJA SIMONOVIĆ BRATIĆ: Ovako, kada govorite o tome da nismo bili u vlasti za vreme Karađorđevića, Obrenovića, da vas podsetim tad je bila neka kraljevina, tada su komunisti i socijalisti bili pod tamnicama. I, da kada su izveli revoluciju i sklonili monarhiju, da od tada jesu vlasti, nažalost nismo onako apsolutni kao što smo nekad bili, a 1998. godine kad je bio Mirko Marjanović, nažalost, kamo lepe sreće, da smo tada zaista mogli da rudarimo jadarit, a ne da branimo zemlju. Tada u socijalizmu to bi bilo državni projekat o državnoj svojini, a ne ovako. Što se tiče vas, kada pričate o nama, ja vama ovako, sa ovog mesta želim da čestitam, kao jednoj ženi, zbog ove naše divne rodne ravnopravnosti ovde što ste vi postali to novo lice opozicije, ovog novog dos-a koga ste formirali i drago mi je da su vas prepoznali kao osobu koja može da zastupa interes opozicije i da naravno u ovoj, kako ste govorili, svetom domu nama obrazloži ovaj predlog koji, evo već u četvrtom danu rasprave vidimo u kom smeru ide, budući da su vas toliko ispoštovali vaše kolege iz opozicije da nisu došli da vam daju ni kvorum, nego smo vam dali mi. Da se nisu uopšte obraćali na taj vaš predlog zakona nego su vas čak i u javnosti prozivali po televizijama, nismo vas mi prozivali za predlog zakona, nego oni koji su to sa vama potpisali. To je tragedija vaša, ali vi ste u suštini samo smokvin list, jer ovi svi drugi jesu učestvovali u svemu tome, a vas su izabrali jer ste novo lice i to je legitimno, ali nemojte nas ovde praviti budala, niko nije pao sa kruške. Hvala. 

SNEŽANA PAUNOVIĆ:Zahvaljujem. Da li ima Poslovnika pošto je to prioritet, molim vas da ne zloupotrebljavate prava, ako ne, minut ovlašćeni i idemo dalje. Zaista, ljudi, svima je stalo do rasprave. Minut Poslovnik jedan i idemo dalje. Prvo Marinika Tepić. Izvolite. 

MARINIKA TEPIĆ: Zahvaljujem. Jako je mi je važno da građani ovo čuju, ja sam po izlaganju ministarke shvatila da ona ne zna situaciju u Gornjim Nedeljicama. Ovog govorim najdobronamernije. Malo pre ste govorili o raseljenim ljudima, o prodatim domaćinstvima i kućama, mi smo bili pre nekoliko dana tamo i kada ovako govorite građani stiču utisak, koji ne znaju stanje stvari na terenu, da je to rešena stvar. Deo gde su prodate kuće, što je tačno i broj je tačan o kome vi govorite, ali on se tiče samo transporta, on služi samo putu, transportu rude, odnosno svega što bi se eksploatisalo i preuređivalo. Mi govorimo o 220 hektara koji su njive, imanja, livade i koji neće meštani Gornjih Nedeljica da prodaju. Kada pogledate mapu vi vidite da Rio Tinto ima dve parcele, pa tri nema, pa jednu ima, pa četiri nema. I, tu je problem, prostor gde je rudnik, gde nema nijedne jedine kuće i to vam ne daju, a deo koji je sa kućama prodatim, koje pominjete je vezan samo za transport i to ne znači da je rešena stvar za izgradnju rudnika. Samo sam htela slikovito da objasnim da građani Srbije ne budu dovedeni u zabludu da ako je neko prodao kuću, to znači da će rudnika biti. Hvala vam. 

SNEŽANA PAUNOVIĆ:Da napravimo kompromis, pošto se Ćuta buni što Marinika priča umesto Danijele, Marinika je pričala, pa će Borko da odustane idemo na listu da bi svi pričali ili ću da oduzimam vreme. Dakle, Dragana Rašić i onda idemo dalje. Eto, Ćuta se sada buni zašto je Marinika pričala. Treba vi međusobom da se dogovorite šta zapravo želite. Idemo dalje, nastavljamo priču. Zablokirali ste sistem, sa liste Dragana Rašić i odmah posle toga ovlašćena i mir. Izvolite, narodna poslanica Dragana Rašić je sledeća na listi. 

DRAGANA RAŠIĆ: Poslanice i poslanici, poštovani građani Srbije, da li će studija procene na životnu sredinu biti valjano urađena za Jadar, kao što je to na primer bio slučaj kada je urađena za Bor? Da li će izveštaj o uticaju na životnu sredinu biti javno objavljeni, kao na primer u Boru? Dakle, nikako. Da li će vode, kao javno dobro biti zaštićene kao u Boru? Čija prava ćete štititi u Jadru, prava građana ili prava investitora, kao što to činite u Boru? Juče smo čuli ministarku koja govori o nikad većim platama u Boru i to je tačno, ali moram da vam kažem jednu jako bitnu činjenicu. Plate jesu veće, šta više budžet grada Bora će biti možda na nivou grada Ništa već sledeće godine, ali to sve ima cenu, ogromnu cenu. A koja je to cena? To što ste rasprodali zemlju i vodu, zapravo niste rasprodali, vi ste to poklonili. Postoji još jedan jako bitan resurs, zapravo najbitniji resurs za svaku državu ukoliko vodi računa o svojim građanima, a taj resurs se gospodo zove zdravlje građana. Ne EKSPO, ne stadion, ne Beograd na vodi, to nisu resursi, osnovni resurs svake države je zdravlje građana. Mi danas ne znamo šta se dešava po pitanja zdravlja naših sugrađana na istoku kao što ne znamo koliko ima kalijuma, arsena, olova i cinka u vodi i vazduhu u tom delu Srbije i to građani čitave Srbije moraju da znaju, a moraju da znaju i ovo. U Majdanpeku se uveliko vrši konverzija zemljišta i to iz poljoprivrednog u građevinsko kako bi se otkupilo za male pare tačnije u odnosu pet prema jedan, pa da li je to zaštita interesa države i građana Republike Srbije ili je to ta odgovornost koju vi ovde pokušavate da nam plasirate danima i da ubedite građane Srbije koliko ste odgovorni prema njenim građanima, žrtvujete zemlju, žrtvujete vodu, žrtvujete zdravlje građana na istoku ove zemlje, a kako vidim planirate Bogami i na zapadu. Građani Srbije treba da znaju i ovo kompanija „Ziđin“ je sedam puta kažnjena za isti prekršaj i ukupna kazna sa svih sedam prekršaja iznosi osam miliona dinara. Dakle, sedam puta za istu stvar ukupan iznos kojim je kažnjena ova kompanija je osam miliona dinara, da znate otprilike to je 68.000 evra, a samo profit kompanije „Ziđin“ na godišnjem nivou građani Srbije ovo moraju da znaju iznosi 164 miliona evra, kazna od 68.000 evra za sedam istovetnih prekršaja ne predstavlja gotovo ni pola promila onoga što je čista zarada, čist profit kompanije „Ziđin“. I, dok Vučić putuje brzim vozom do Subotice teretne kompozicije koje voze otrovne supstance nastavljaju da iskaču ovakvi accidents su postala redovna pojava na prugama Srbije naročito na istoku i to na potezu Prahovo-Zaječar-Bor, to je taj Bermudski trougao accidents sa sumpornom kiselinom desio se septembra 2023. godine kada je voz koji se kretao iz Bora iskočio između Zaječara i Prahova. U februaru Zaječaru se sličan događaj ponovio u januaru dve vagon cisterne natovarene fosfornom kiselinom iskliznule su sa šina u Zaječaru i tako je Srbija gospodo postala zemlja lider kada je u pitanju iskakanje vozova. Dakle, pričamo o prugama, pričamo o izumu iz 19. veka, a vi nama ovde tvrdite da ćete ispoštovati najsavremenije procedure zaštite životne sredine i građana. Molim vas, zaista molim vas. E, sada da se vratimo i u Srednji vek, evo vesti iz Srednjeg veka Boško Ničić gradonačelnik Zaječara i član Predsedništva Srpske napredne stranke na Akademiji povodom dana grada pre nekoliko dana pozdravlja ulazak „Ziđin-a“ na teritoriju grada Zaječara i kaže citiram – „Da shvatite i razumete i ne slušate one sa malo uma da će ti ljudi pomoći i ekonomski i infrastrukturno nema džabe ručka i oni imaju od toga koristi, pa kaže dalje – Presveta Bogorodice i duhovni oci služe za to da ponekad i njih poslušate i kad god neku važnu odluku treba da donesem, nije me sramota da kažem, da odem da pitam Visoko preosvećenog Ilariona za savet“. Gospodo čast svakome, ali pre sveštenika poslušajte ove ljude iz nauke koji vam otvoreno kažu – nemojte to da radite, nemojte to da radite, jer kako ste krenuli nema tog Boga koji će nas spasiti. Hvala. 

SNEŽANA PAUNOVIĆ:Zahvaljujem. Reč ima narodni poslanik Milenko Jovanov. Izvolite. 

MILENKO JOVANOV: Ja se od srca zahvaljujem na ovom govoru, ja zaista od srca zahvaljujem na ovom govoru zato što je ovaj govor potvrdio sve ono što smo mi govorili danima unazad. Dakle, govorili smo danima unazad da su ovi ljudi protiv svega, da ovi ljudi žele da zaustave bilo kakav razvoj Srbije i to smo danas čuli. Ne, da ne može rudnik o kome govorimo sada i za koga ćemo videti da li će se uopšte otvoriti ili neće koji se tiče litijuma? Nego ne mogu ni oni koji već postoje da rade. Dakle, rudari ovi će da vam uzmu hleb iz usta slušajte šta govore uzeće vam hleb iz usta to je njihova politika. I, sada da vidimo što se tiče Bora, srednja godišnja vrednost sumpor-dioksida u Boru evo je ovako. Dakle, u vreme kada su ovi brinuli o Boru 116, pa sledeće godine 115, pa sledeće godine 112, to je kada su ovi koji su jako zabrinuti za Bor brinuli o Boru, a sada 16 i 14. Znači, to je za prošlu i pretprošlu godinu 16 i 14 to kada mi ne brinemo o Boru. Dalje, broj dana sa prekoračenjem dnevne granične vrednosti sumpor dioksida u Boru, kada su bili ovi koji brinu o Boru, 72, 2012. gdoine, pa 101, 2011. godine, pa 112, 2016. godine, a sada kada smo mi koji ne brinemo, su 2, odnosno 2023. godine nula. Tako vam to izgleda. Oni pričaju o svojim utiscima, oni ne pričaju dokumentima, njih ne zanima struka, njih ne zanima ništa, oni pričaju na osnovu onoga što oni misle da treba da kažu, a da li to ima veze sa istinom, to nema veze i opterećenja za njih. Najzad, Ziđin će imati profit? Ma nemoj, stvarno, a ja mislio da dolazi iz altruizma čisto. Naravno da će svaka firma imati profit, ali ja razumem da vi i to ne razumete, ne razumete zato što su kod vas i banke propadale, kod vas je Razvojna banka Vojvodine uništena, kod vas je Agrobanka uništena. Vi ste banke upropaštavali a ne kompanije, rudnike i sve ostalo. Vi ste bre elementarna nepogoda za sve što postoji u ovoj zemlji i vi ste zakon koji treba ekologija da tretira. Vaša vlast, a ne bilo šta drugo. 

SNEŽANA PAUNOVIĆ:Ovlašćeni predlagač zakona, Danijela Nestorović. 

DANIJELA NESTOROVIĆ: Ja se izvinjavam, malopre ste počinili povredu člana 103. Poslovnika, ja ukazujem zaista na tu povredu, i vi morate da rukovodite ovom sednicom na način kako to Poslovnik nalaže. Nemojte tamo da gledate, Ana vodi sednicu onako kako treba uvek. Ja prosto želim samo da napomenem, ja sam bila u sistemu prijavljena, isključili ste me iz sistema da biste uključili predstavnika poslaničke grupe koja sedi preko puta mene i to zaista nema smisla što radite. Ja moram da ukažem građanima da vi ove manipulacije radite već četvrti dan. Kada se prijavim za reč, znate i sami da po Poslovniku tu reč imam. Ja moram još jednom, zbog građana, ne zbog sebe, mi smo danas prisustvovali tome da ministarka rudarstva i energetike ne zna koja su to mesta na koja se odnosi zona rudnika i deponija. Zahtev koji je predat od strane Rio Tinta za utvrđivanje obima, sadržaja, procene i uticaja na zaštitu životne sredine, izvolite mapu, pogledajte mapu i ta mapa označava sva mesta na kojima će se nalaziti zona rudnika i predviđene deponije. Molim vas, da bi građani verovali vama, a ne meni, navedite tačno nazive mesta na kojima će se nalaziti rudnik, uticaj zone rudnika i predviđene deponije. Znači, vi kao ministarka morate da znate, ako ne znate, pitajte, vi morate da znate i koliko tačno stanovnika živi u tim mestima. Što se tiče Bora, da li vi znate za taj podatak koliko je tačno skraćen vek života građana Bora i koliko se građana Bora iselilo u zadnjih godinu dana, odnosno preminulo na žalost. Prošle godine po popisu je bilo 31 hiljada stanovnika, a sada je 28 hiljada i vi pričate o nekakvom blagostanju. Molim vas, odgovorite na ova pitanja, jer ako želite da vam građani veruju, da ste vi ti ekolozi koji se bore ovde za zaštitu zdrave životne sredine i da vam je zdravlje ljudi preče nego profit, odgovorite na ova pitanja. Hvala. 

SNEŽANA PAUNOVIĆ:Zahvaljujem. Odgovor ministarke. 

DUBRAVKA ĐEDOVIĆ HANDANOVIĆ: Zdravlje ljudi je apsolutno najpreče i zdravlje ljudi je nešto na šta ćemo nastaviti i o čemu ćemo nastaviti da vodimo izuzetno puno računa i to pokazuju pre svega smanjene liste čekanja i broj bolnici i kliničkih centara koji se završio i broj ugrađene opreme i mamograma i svega ostalog. Što se tiče Bora, pa na žalost i dalje slušamo i neistine i neistinu do neistine. Čuli smo što se tiče zagađenja vazduha, ali ja ću i da citiram aktivistu iz Gornjih Nedeljica koji kaže, aktivistu, ne pričam o meštanima, aktivistu – vlast hoće da nam da garancije da će se rudnik u Jadru raditi po svim evropskim i svetskim standardima, a mi imamo Bor koji radi po takvim standardima da je zagađenje toliko da je svaki treći ili četvrti građanin oboleo od kancera. To je ponovila i Dragana Đorđević, koju ste vi citirali u zahtevu za izmenu zakona i to je sramotno, zato što se igrate ovakvim informacijama i podacima i treba da vas je zaista sramota. Prema izveštaju Batuta, a pogledajte ga, 2009. godine, znači, u vreme kada je bivša vlast upravljala Borom, borska oblast je imala 881 osobu obolelu od kancera. I meni je žao što iznosim ove podatke, zato što ne mislim, ali zato što govorite neistinu, a postavljeno mi je pitanje. Znači 2009. godine 881 osoba, 2018. godine, kada je tek Ziđin preuzeo RTB Bor, borska oblast je imala 802 osobe obolele od karcinoma, znači manje. Prema izveštaju Batuta iz 2021. godine 781 osoba obolela od karcinoma, 30 ili blizu 28, 29 hiljada stanovnika. Ako svaki treći ili četvrti ima, vi izračunajte onda koja je to cifra. A, pogledajte šta kažu izveštaji iz Batuta - 781 osoba, odnosno 100 osoba manje u odnosu na 2009. godinu. Ja bih volela da nema ni jedne, da se razumemo, i to i jeste cilj, da preventivno lečimo ljude, odnosno da prevencijom popravljamo, da građani ne moraju da se obraćaju ni sekundarnoj, ni tercijalnoj zaštiti. Znači, da se osnaži primarna zaštita. Ali, već ove cifre govore da to što pričate nije tačno i da zastašivanje ljudi koji žive u zapadnoj Srbiji nije tačno. Znači, nemojte to da radite. Hvala vam. 

SNEŽANA PAUNOVIĆ:Doktor Tatjana Marković Topalović je sledeća na listi. Izvolite. 

TATJANA MARKOVIĆ-TOPALOVIĆ: Uvažena predsedavajuća, uvaženi narodni poslanici, građani Srbije, dužna sam nekim hrabrim i srčanim ljudima Jadra i Mačve da ovo obraćanje počnem rečenicom – nećete kopati. Sada ću vam preneti ono što su mi poručili i što su vama poručili. Ovo su direktno rečenice koje sam čula od građana Jadra, njih 19.500 živi tamo, obrađujući svoju zemlju. Zamolili su me da vam kažem da taj teren nije ugašen i ne bi valjalo suditi o njemu prema slikama prodatih kuća u ruševinama. Građani Jadra su vam poručili, a ja vam kao narodni poslanik prenosim, pod jedan, da otvorite sve tajne i zatvorene studije o projektu Jadar i da ih upoznate sa njihovom sadržinom i autorima; pod dva, obaveštavaju vas da im svakodnevno stiže značajna podrška od naših ljudi iz cele Srbije, a posebno sa Kosova i Metohije i da su spremni da sa njima brane Jadar; pod tri, pozvali su vas da dođete sa velikim brojem autobusa, po kojima ste poznati, kod njih, da se upoznate sa lepotama Jadra i njegovim mogućnostima; rekoše da su videli da vi jako lepo organizujete te autobuske ekskurzije, rekoše da dođu samo oni koji ništa nisu dobili od Rio Tinta. Poručuju da će svojim telima i životima braniti svoje kuće i ognjišta, jer drugu zemlju nemaju, a mnogi su preko 200 godina na njoj i peta, bitna stvar, koja pitaju celu Narodu skupštinu jeste – koliko treba da platite da Rio Tinto napusti zemlju? Pokušaću sada kao poslanik SRBIJA-CENTRA da vam izložim 10 utemeljenih činjenica zbog kojih ovo ne bi trebalo uraditi, pod jedan – Zelena agenda, pod dva - međunarodno iskustvo rudarenja, pod tri – reputacija firme Rio Tinto, četvrta – stručni stavovi, peto – ekološke posledice, šesto – zakonske norme, socijalni aspekt, kulturni aspekt i istorijsko nasleđe. Pod jedan – Zelena agenda. Treba da znate, ja sam fizičar, da litijumske baterije nisu jedino rešenje. Postoji još nekoliko vrta baterija koje se razvijaju na tržištu koje su jako ekološke. Jedan od tih baterija ili jedna grupa baterija jesu natrijum jonske. Osim natrijum jonskih, razvijaju se i kalijumova i ugljenikova. Proizvodnja litijumskih baterija na način na koji vi nudite nije ekološka, znači, na način na koji vi nudite. Baterije koje su litijumske, njihove fizičke osobine nisu najbolje, odnosno veoma su loše. One imaju lošu toplotnu provodljivost, nekontrolisano pregrevanje i sklone su samozapaljenju. Da znate da u nekim parkiralištima u Nemačkoj prosto nije dozvoljeno autima koji rade na litijumsku bateriju da se uopšte parkiraju unutra u garaži. Sledeća stvar, natrijum jonske baterije se serijski proizvode, jeftinije su, izdržljivije i ne zagađuju životnu sredinu. Međunarodno iskustvo. U Evropi ne postoji nijedan aktivan rudnik litijuma gde se litijum eksploatiše na ovaj način. Pažljivo me slušajte. Ne postoji niti jedan rudnik na plodnom i obradivom zemljištu. Eksploatacija litijuma iz termalnih izvora je ekološka, a zagađenje je nula. Vi imate zaista, i to je tačno, otvaraju se i eksploatišu rudnici u različitim zemljama, takođe i litijuma, međutim, isključivo iz termalnih izvora i slanih izvora. Ovo što radite nije nikada rađeno u svetu. I moraću da ispravim ministarku, ne postoji, kako ste već rekli, eksperimentalna dozvola za eksperiment. To ne postoji, kao eksperimentalna dozvola za eksperiment. Znači, mi ne možemo da budemo ovde eksperiment. Što se tiče razlike u uticaju na životnu sredinu, ona je hiljadu puta veća. To bi bila međunarodna iskustva i rudarenje, s tim što moram da vas upozorim i podsetim da imate dve ozbiljne ekološke grupe u Francuskoj koje se bune. Oni su napravili debatu sa 3.600 naučnika. Imate i ovih dana jedan veliki protest u Berlinu. Sledeća stvar koja je jako bitna jeste reputacija firme Rio Tinto. Reputacija Rio Tinto firme je takva da bi mnogi zaplakali. Prvo, ostavili su pustoš u Papui Novoj Gvineji, konkretno rudnik Panguna Bugenvil. Sve im je kontaminirano, voda, zemljište, usevi su poplavljeni toksičnim uljem. Stanovništvo ima ozbiljne zdravstvene probleme u vidu kožnih bolesti, respiratornih problema i komplikacija u trudnoći. Madagaskar, peta najsiromašnija zemlja na svetu, kojoj njihov rudnik nije doneo ništa dobro. Imali su 27 vrsta ribe, sada imaju samo tri. Petnaest hiljada stanovnika pije kontaminiranu vodu. Rio Tinto je takođe uništio svojim eksplozijama stare građevine i artefakte. To je otprilike 46 do 47 hiljada godina Aboridžina u rudarskoj eksploziji u regionu Pilbar u zapadnoj Australiji. Dejvid Parker, ministar za zaštitu životne sredine Novog Zelanda je izjavio – Rio Tinto ima istoriju nad kojom bi i vuk zaplakao. Četvrto, kroz multidisciplinarni pristup štetnosti rudarenja sa stanovišta više akademskih ustanova. To mislim da ću moći da nabrojim bez papira. Imate stav od 6. septembra biološkog fakulteta. ETF nije želeo da vam učestvuje u ovoj igri. Imate jedan vrlo ozbiljan rad u časopisu „Nature“. Časopis „Nature“ je ozbiljan međunarodno recenziran naučni časopis. Grupa autora je objavila rad pod imenom „Uticaj istražnih aktivnosti potencijalnog rudnika litijuma na životnu sredinu u zapadnoj Srbiji“. Osim biološkog fakulteta, možete naći još niz institucija koje su se izjasnile da ne treba da eksperimentišemo sa svojom zemljom. Podsetiću građane Srbije da je SANU, najumnija institucija u zemlji, održala naučni skup pod nazivom „Projekat Jadar“. Sledeće što vas negde sprečava da idete dalje sa ovim jesu zakonske norme. Ustav kaže, član 74. garantuje pravo na čistu vodu, vazduh i životnu sredinu. Nema onoga što sme da se desi da se prekrši Ustav. Imate još socijalni aspekt. Podsetiću vas, 120.000 građana Srbije je izašlo na proteste u sred leta. Čak ste napravili jednu jako ružnu situaciju u gradu Šapcu, u kojem je bio najveći broj ljudi koji protestuje, vi ste u istom danu, 10. avgusta pritisli lokalne samouprave i bio je koncert Jelene Karleuše. To nije smanjio broj ljudi koji su učestvovali u samim protestima. Na samom BITEF-u vam se obratio gospodin koji je izuzetan umetnik Milo Rau i rekao je sledeću stvar – Kancelar Šolc, Folsvagen, Rio Tinto, oni ne žele da spasu svet, oni žele da spasu svoju moć i svoje bankovne račune. U svim zemljama, bilo da se radi o Evropi ili Brazilu, upravo ti ljudi koji reči narod i otadžbina koriste najviše, prodaće lepotu svoje zemlje internacionalnim investitorima. Poslednja stvar koja je jako bitna građanima Jadra, i sa tim ću da završim, to je istorijsko nasleđe. Ovo su oni rekli. U Cerskoj bici ili poznatijoj kao Jadarska bitka, na samom početku Prvog svetskog rata, u toku desetodnevne bitke poginulo je 3.000 srpskih vojnika, 15.000 ih je ranjeno. Ne postoji porodica u tom području Jadra kojoj deda ili pradeda nije ostavio kosti na Ceru. To je nešto što morate imati u vidu. Poručuju vam građani Jadra i Mačve da im kosti njihovih predaka nećete premetati i zemlju natopljenu krvlju zagaditi. Zbog svega unapred rečeno „Srbija centar“ ima jasan stav. Završavam rečju, nećete kopati. Hvala vam lepo. 

SNEŽANA PAUNOVIĆ:Zahvaljujem. Reč ima narodni poslanik prof. dr Zoran Dragišić. Izvolite. 

ZORAN DRAGIŠIĆ: Hvala, poštovana predsedavajuća. Uvažena gospođo ministarka, poštovane dame i gospodo narodni poslanici, dragi građani Srbije, želeo bih da ukažem na neke koristi po nacionalnu bezbednost i po geostrateški i geopolitički položaj Srbije od rudarenja litijuma. Dakle, poslednjih godina litijum je postao sinonim za budućnost energetike i industrije, ali i nacionalne bezbednosti. Globalna trka za kritičnim mineralima stavila je zemlje koje poseduju značajne rezerve litijuma na strateške pozicije moći, a Srbija je jedna od tih zemalja. Sa jednim od najvećih nalazišta litijuma u Evropi, koje se nalazi u dolini Jadra, Srbija se nalazi na raskrsnici mogućnosti koje bi mogle značajno da unaprede našu nacionalnu bezbednost, ekonomsku stabilnost, ali i spoljno-politički uticaj. Međutim, u zemlji postoji značajan skepticizam uz zabrinutost zbog degradacije životne sredine i sumnje u javnosti da li eksploatacija litijuma mogla da nam ponudi više štete nego koristi. Hoću da kažem, bez uvijanja, da je takav strah indukovan kod naroda širenjem lažnih vesti, širenjem neproverenih činjenica ili, da kažem, namernim plasiranjem alarmantnih vesti koje su usmerene na to da kod građana izazovu strah, što mogu slobodno reći da ima sve elemente hibridnog delovanja protiv Republike Srbije. Srbija sa nekim od najbogatijih nalazišta litijuma u Evropi, koje se nalaze u dolini Jadra, je zemlja sa izuzetnom strateškom prednošću u ovom trenutku. Mineral jadarit, jedinstven za Srbiju, ima ogroman potencijal za ekstrakciju visoko kvalitetnog litijuma koji je ključan za proizvodnju baterija za električna vozila, sistema za skladištenje energije koji se dobijaju iz alternativnih izvora i drugih najsavremenijih tehnologija koje nisu zamislive bez baterija koje se dobijaju od litijuma. Sa globalnom tranzicijom ka zelenim tehnologijama i smanjenjem oslanjanja na fosilna goriva potražnja za litijumom je naglo porasla. Prema Međunarodnoj agenciji za energetiku očekuje se da će svetska potražnja za litijumom porasti za preko 40 puta do 2040. godine. To Srbiju stavlja u centar tržišta koje verovatno najbrže raste u svetu u ovom trenutku. Pored pukih ekonomskih mogućnosti, litijum je i strateško bogatstvo. Zemlje koje poseduju kritične minerale, kao što je litijum, imaju značajan geopolitički uticaj. Baš kao što je nafta nekada oblikovala globalan politički pejzaž, litijum se pokazuje kao odlučujući faktor u geopolitici 21. veka. Za Srbiju ovo predstavlja retku priliku da obezbedi svoje nacionalne interese, diversifikuje svoju ekonomiju i ojača svoju spoljno-političku poziciju. Sposobnost da se kontroliše snabdevanje tako vitalnog resursa povećalo bi geopolitičku relevantnost Srbije ne samo u Evropi, već i na globalnom nivou. Implikacije rudarenja litijuma u Srbiji na nacionalnu bezbednost ne mogu se u ovom trenutku ni proceniti. U svetu koji se sve više oslanja na električne tehnologije i obnovljivu energiju kontrola zaliha litijuma biće ključna, kao što je bila kontrola rezervi nafte u 20. veku. Litijum je neophodan i za odbrambenu industriju, jer je ključna komponenta u baterijama za dronove, vojna vozila, komunikacionu i drugu vojnu opremu. Prema američkom Ministarstvu odbrane, litijum-jonske baterije su neophodni sastavni deo savremenih vojnih tehnologija, od bespilotnih letelica do komunikacionih sistema. Te zemlje koje kontrolišu resurse litijuma imaće direktnu prednost u pogledu odbrambenih sposobnosti, kao i energetske bezbednosti. Za Srbiju bi obezbeđenje stabilnog snabdevanje litijumom ojačalo nacionalnu bezbednost smanjenjem naše zavisnosti od stranih dobavljača kritičnih materijala. Dok se mnoge globalne sile bore da obezbede litijum, domaća kontrola nad njegovim rezervama bi omogućila Srbiji da ojača svoju stratešku autonomiju i smanji ranjivost u svom lancu snabdevanja. Srbija bi mogla da se pojavi kao ključni dobavljač za EU, jačajući svoja bezbednosna partnerstva i istovremeno čuvajući svoju nezavisnost u spoljnoj politici. Osim toga, litijum bi Srbiji mogao da pruži veliku ekonomsku prednost. Zemlje sa strateškim resursima često dobijaju posebne poluge moći u međunarodnim pregovorima. Kao što je Rusija svojevremeno koristila izvoz gasa da utiče na Evropu, Srbija bi mogla da iskoristi svoje rezerve litijuma da oblikuje svoje odnose sa EU, SAD, Kinom i drugim globalnim igračima. Postavši jedan od glavnih igrača na globalnom tržištu litijuma Srbija bi mogla da zauzme novu spoljnopolitičku poziciju, unapređujući svoju ekonomiju i stratešku bezbednost. Iako su potencijalne koristi od eksploatacije litijuma očigledne, mnogi u Srbiji su izrazili zabrinutost u vezi sa rizicima po životnu sredinu. Ova zabrinutost je u velikoj meri ukorenjena u iskustvima zajednica širom sveta u kojima je rudarenje prouzrokovalo ekološku štetu. Međutim, važno je naglasiti da moderno rudarenje litijuma, posebno uz napredak u zelenim tehnologijama, može se odvijati na način koji minimizira uticaj na životnu sredinu. Izveštaj Svetske banke za klimatski pametno rudarstvo iz 2023. godine naglasio je kako se ekstrakcija litijuma može uskladiti sa ciljevima zaštite životne sredine kroz održive rudarske prakse. Upotreba najsavremenije tehnologije, sistema upravljanja vodama i strogih regulatornih okvira osigurava da se iskopavanje litijuma može obaviti na ekološki odgovoran način. U zemljama poput Australije i Čilea koje su vodeći proizvođači litijuma ekološki održive metode su već primenjene u praksi, što je dokaz da Srbija može da usvoji sličnu praksu. Šta više, Srbija ima priliku da postane globalni lider u održivom iskopavanju litijuma. Primenom strogih ekoloških propisa i davanjem prioriteta investicijama u čiste tehnologije rudarstva Srbija može da pokaže da se ekonomski razvoj i zaštita životne sredine međusobno ne isključuju. Ovakav pristup ne samo da bi se pozabavio problemima koji postoje u javnosti, već bi i poboljšao imidž Srbije na međunarodnoj sceni kao odgovornog čuvara svojih prirodnih resursa. Globalna zajednica energetskih stručnjaka, bezbednosnih analitičara i ekonomista slaže se oko strateškog značaja litijuma. Svetski ekonomski forum je istakao ulogu litijuma u pokretanju nove industrijske revolucije gde se digitalizacija, elektrifikacija i dekarbonizacija pojavljuju kao ključni. Prema Izveštaju Svetskog ekonomskog foruma za 2023. godinu, zemlje koje ne uspeju da obezbede kritične minerale, kao što je litijum, rizikuju da ostanu u globalnoj ekonomskoj i tehnološkoj trci. Slično tome, Međunarodna agencija za energiju je više puta naglašavala da je litijum ključan za postizanje globalnih ciljeva. Fatih Birol, izvršni direktor Međunarodne agencije za energiju, upozorio je da se svet suočava sa neusklađenošću između brzog uvođenja tehnologija čiste energije i dostupnosti ključnih materijala za njihovu proizvodnju. Za Srbiju to znači da kontrolisanjem značajnih rezervi litijuma može postati ključni igrač u globalnim naporima za borbu protiv klimatskih promena, usklađujući svoje nacionalne interese sa širim međunarodnim ciljevima. Pored toga, stručnjaci za bezbednost iz EU istakli su važnost obezbeđivanja zaliha kritičnih minerala kako bi se smanjila zavisnost od uvoza iz nestabilnih regiona. Izveštaj evropskog Strateškog obaveštajnog i bezbednosnog centra opisuje kako je oslanjanje Evrope na strane minerale potencijalna ranjivost, posebno u uslovima rastućih geopolitičkih tenzija. Za Srbiju pozicija pouzdanog snabdevača Evrope litijumom ne bi samo podstakla ekonomiju, već bi značajno i povećalo naš geopolitički uticaj na kontinentu. Brojke govore same za sebe. Prema procenama, naša nalazišta litijuma mogla bi da daju 58 hiljada tona litijum-karbonata godišnje, što bi za Srbiju stvorilo milijarde dolara prihoda i otvorila hiljade novih radnih mesta i što bi značajno povećala BDP Srbije. Rezerve litijuma u Srbiji su izuzetno važne za ambiciju EU da postane ugljenik neutralna do 2050. godine. Akcioni plan Evropske komisije o kritičnim sirovinama naglašava da bi bez bezbednog pristupa litijumu prelazak EU na čistu energiju mogao biti ugrožen. Kao jedan od najvećih neiskorišćenih izvora litijuma u Evropi, Srbija je u jedinstvenoj poziciji da postane ključni snabdevač zelene tranzicije u EU. Da zaključim, iskopavanje litijuma predstavlja više od samo ekonomske prilike za Srbiju. To je strateški imperativ. Kapitalizacijom svojih ogromnih rezervi litijuma Srbija može poboljšati svoju nacionalnu bezbednost, steći uticaj u spoljnoj politici i postaviti se kao lider u praksi održivog rudarstva. Globalna potražnja za litijumom nije samo ekonomski rast, radi se i o obezbeđivanju mesta u novom svetskom poretku oblikovanom energetskom bezbednošću, tehnološkim inovacijama i geopolitičkim uticajem. Za Srbiju je vreme da deluje. Prihvatanjem eksploatacije litijuma zemlja može osigurati svoju budućnost kao regionalna ali i kao globalna sila, vodeći svoju ekonomiju napred, istovremeno štiteći svoje nacionalne interese. To je retka prilika koju Srbija ne sme da propusti. Ono što želim posebno da naglasim, to je da se nama ovde sve vreme plasira jedna potpuno lažna dilema - ili ekonomski razvoj ili zaštita životne sredine. Mi odgovaramo sa "i" "i" - i ekonomski razvoj, koji nije samo ekonomski razvoj, ja nisam ekonomista, nisam stručnjak za rudarstvo, ali vam kao profesor bezbednosti mogu reći da bi litijum postavio Srbiju, da bi potpuno okrenuo geopolitičku poziciju Srbije, pozicionirao nas na svetskoj mapi kao vrlo važnu državu i zato je naš odgovor i održivo rudarstvo i ekonomski razvoj i zaštita životne sredine. Verujem da je to moguće i verujem da Srbija ide u tom pravcu. To je razlog, evo, imali smo i zahteve da se poslanici javno izjasne kako će glasati protiv ovog zakona i ja svim građanima Srbije koji nas gledaju u ovom trenutku jasno i otvoreno kažem da ću glasati protiv ovog zakona, kao i moje kolege, jer smatram da je Predlog ovog zakona duboko štetan po Republiku Srbiju i njene nacionalne interese. Hvala. 

SNEŽANA PAUNOVIĆ:Zahvaljujem. Reč ima narodni poslanik Bogdan Radovanović. 

BOGDAN RADOVANOVIĆ: Poštovane građanke i građani, danas je Srbija, naročito naš zapadni kraj, na raskrsnici koja može sudbinski odrediti dalju budućnost. Lepota prirode i miran život ušuškan među zelena brda je bogatstvo koje nas krasi i koje bi mnoge zemlje milijardama platile da mogu imati. Ipak, nad nama se nadvila opasna ideja o izgradnji rudnika za vađenje litijuma u zapadnoj Srbiji, koja u svojoj osnovi ima za cilj da trampi zdravu životnu sredinu, zdravlje ljudi i velike prostore zarad profita prvenstveno i pre svega stranih privatnih korporacija. Iskustva širom sveta, naučne studije i mišljenja domaćih stručnjaka govore nam o opasnosti jednog takvog projekta. Za ovo malo vremena koje imam na raspolaganju, izdvojiću samo jedno stručno mišljenje koje je profesor hidrogeolog Zoran Stevanović sa Rudarsko-geološkog fakulteta izneo tokom stručne rasprave na javnom medijskom servisu, koje kaže da bi projekat Rio Tinta u Jadru predstavljao ozbiljnu opasnost i pritisak na vode, da bi sama procesna tehnologija ugrozila vodni bilans i prenela kontaminaciju na izvore koji su nam jako važni. Ono što je suština, pre bilo kakvog ekonomskog aspekta, prednost uvek treba dati životnoj sredini, održivom razvoju i vodnim resursima za buduće generacije, što nam je ugroženo. Dakle, prioritet mora imati zaštita životne sredine, a na više puta ponovljeno pitanje o potencijalnoj mogućnosti zaštite voda od ovog projekta, profesor Stevanović je jasno i nedvosmisleno istakao da bi to bilo teško moguće na ovom području, kao i da on nikada ne bi dao saglasnost na bilo kakav projekat u tom pogledu. Sa druge strane, vlast se uporno iz sve snage upinje u pokušajima da zadovolji korporativne interese Rio Tinta i stranih zemalja, i to na jedan perfidan i rekao bih podmukao način, mimo volje građana, čekajući postizborni period usred leta, kako bi revitalizovali projekat, odnosno kako bi što pre ušli u izvršenje projekta na koji je, prema rečima iste te vlasti, početkom 2022. godine stavljena tačka nakon masovnih ekoloških protesta i pred tadašnje izbore. Suočen sa otporom, odlučnošću i jedinstvom građana čitave Srbije da ne dozvole pretvaranje njihove zemlje u rudarsku koloniju i deponiju, režim je u nervozi posegnuo čak i za represijom i zastrašivanjem. Mi smo već mnogo toga prošli u borbi protiv ovog trojnog pakta u sastavu SNS, Rio Tinto, domaće institucije, odnosno pravosuđe, policija, mediji. Prošli smo kroz vaninstitucionalnu borbu, imali smo proteste i blokade, trpeli smo i institucionalno nasilje. Sećamo se Predloga izmena i dopuna Zakona o referendumu i narodnoj inicijativi, o eksproprijaciji, pa smo onda imali krađu narodne inicijative, koju je potpisalo preko 38 hiljada ljudi, pa onda ukidanje i ponovno vraćanje Prostornog plana u vezi sa projektom "Jadar". Trpeli smo prekršajne prijave, trpeli smo medijsko nasilje, trpeli smo policijsku represiju. Mogao bih dugo i do tančina i iz perspektive ličnog iskustva da pričam o borbi koju smo mi u Požegi vodili od aprila meseca 2021. godine, kada smo saznali za istražne pretenzije na tzv. Dobrinjski basen, firme koja se u tom trenutku zvala, pazite ironije, "Jadar litijum". U međuvremenu je ta firma promenila ime. Sada se zove "Balkan istraživanja". Ali, u međuvremenu se dogodila još jedna stvar. Dakle, marta meseca ove godine ta firma je izgubila istražna prava. Dakle, nije joj produžena istražna dozvola. Naravno, jedini razlog je, odnosno najvažniji razlog je otpor i nedozvoljavanje Požežanki i Požežana. Na kraju želim da znate da dokle god budete čuli na Ljubinom grobu punjce naših pušaka, Rio Tinto neće proći. Kada toga ne bude, znajte da na njemu više nema živih proletera. 

SNEŽANA PAUNOVIĆ:Zahvaljujem. Reč ima narodni poslanik Milimir Vujadinović. Izvolite. 

MILIMIR VUJADINOVIĆ: Hvala predsedavajuća. Koliko samo žara i licemerstva. Poštovana Srbijo, poštovani narodni poslanici i predstavnici Vlade, a pre svega građani Republike Srbije, imali ste kroz istoriju nažalost priliku da se susrećete sa štetočinama mnogo puta. Međutim, sa štetočinama koje tu svoju nameru ostvaruju na krajnje licemeran način, kao što to rade ovi danas, malo puta si imala, Srbijo, iskustva. Prvo, u korenu same ideje licemerno je to što su predlagači, njih 86 u poslednja tri jutra dolazili na raspravu o temi koja je centralna politička tema, kojom se bavi opozicija, u broju od 51 do 66 poslanika. Znači, svakoga jutra ih se falila od četvrte pa skoro do polovine onih koji su ovaj zakon predlagali. To govori o licemerstvu u samom korenu ove ideje. Drugi deo licemerstva je to što su oni koji su propagatori zabrane rudarenja mineralnih sirovina imali i te kako važan poslovni odnos sa kompanijom Rio Tinto u prošlosti, gde su svoju imovinu ili imovinu članova svoje uže porodice ili iznajmljivali ili davali kompaniji za potrebe rudnika. Evo samo jedan mali primer, da ne idemo dalje, da ne govorimo o ljudima koji nisu Bog zna kako politički aktivni, ali kandidat za gradonačelnika Loznice ispred ove opozicije je svoju porodičnu imovinu prodala kompaniji Rio Tinto za potrebe otvaranja rudnika, a onda kao takva imala nameru da stane na čelu Loznice. Prozreli su nju Lozničani i ljudi u Podrinju, nije imala nikakve šanse protiv njih, protiv SNS, protiv Aleksandra Vučića, protiv Vidoja Petrovića. Ne znam da li vas je i malo sramota tog nivoa licemerstva sa kojim nastupate u ovom uvaženom Domu. Kažu, iskreno nije. Dok ja govorim Lazović veli iskreno ga nije sramota. Nismo drugačije ni očekivali. Sa ove strane su ljudi koji nikada nisu imali apsolutno nikakav poslovni odnos, apsolutno nikakav poslovni odnos sa kompanijom Rio Tinto. Pre svega, da budemo jasni. Što se tiče rudarenja mineralnih sirovina i litijuma SNS i poslanici koji sede sa ove strane će stav o tome zauzimati spram onoga što kažu struka i nauka, ljudi koji su svoj životni i radni vek posvetili ovoj temi, a ne spram onoga što kažu nesvršeni studenti u četrdesetim i pedesetim godinama, kojekakvi aktivisti i marginalni političari, i da budemo tu jasni. Međutim, svima je u Srbiji potpuno jasno da potencijali rudnik i briga i njihovo negodovanje izraženo kroz ovaj zakonski predlog nemaju ama baš nikakve veze. Naime, Nikola Pašić je na vlast u Srbiji došao na krilima protesta protiv uvođenja železnica u Srbiji plašeći narod ekološkom katastrofom, govoreći o tome da će krave davati ili prestati da daju mleko zbog tutnjave tih lokomotiva, da će trudnice rađati ubogu decu, itd., a onda kada se dokopao vlasti gradio je pruge brže nego što je to bilo u početku predviđeno. Ovaj zakon je upravo to. Radi se o predlogu da se privremeno zabrani rudarenje mineralnih sirovina, konkretno litijuma u dolini Jadra, ali će taj proces aktivirati onog dana kada oni dođu na vlast, jer Bože moj tog dana će tehnologija biti Bog zna kakva, drugačija, a litijum će možda biti i lekovit. O čemu se tačno radi? Eventualno otvaranje rudnika, ukoliko bi to rekla struka, Srbiji bi donelo ubrzan ekonomski, infrastrukturni, privredni, vojni i svaki drugi razvoj. Logično, sa tim ide i jedan rast, ide i rast političkog uticaja, i to na više decenija. Srbija bi se, naravno, sa takvim jednim epilogom lakše nosila sa svim političkim problemima sa kojima se danas suočava, a tiču se pitanja KiM, cementiranja pozicije Republike Srpske, položaja naših sunarodnika u regionu i mnogih drugih političkih uslovljavanja koja se tiču spoljne politike. Naravno, Srbija bi kao takva uticala i na, u jednom većem obimu, na regionalne političke prilike, a uspeva to i danas, gledajući samo juče događaj u Dubrovniku gde i u ovakvim uslovima srpski predsednik je najvažnija politička figura i i te kako određuje tokove regionalne politike. Naravno, sve ovo bi naše političke protivnike u regionu, a oni su najbrojniji u Zagrebu i Sarajevu, stavilo u podređenu političku poziciju na jedna duži period, i kao iole pametni ljudi to su shvatili na vreme. Stoga su zajedno sa stranim centrima moći ustali u pomoć i u podršku ovim ljudima ovde kako bi ta stvar i opasnost, pod navodnim znacima, od jake i uspešne Srbije bila uklonjena. Oni su smislili rešenje. Šta je rešenje? Deo tog rešenja je i ovaj zakonski predlog, ali po najbolje bi bilo na ulici, baš kao u Kijevu, srušiti srpsku vlast na čelu sa Aleksandrom Vučićem, kao Stožerovo okupljanje Srba na Balkanu, dovesti poltrone i poslušnike na vlast u Beograd, a onda, naravno, u stilu Nikole Pašića, otvoriti i rudnik. Ovaj zakonski predlog je upravo na tragu toga, jer on govori o privremenoj a ne trajnoj zabrani rudarenja mineralnih sirovina. Njihovi mentori, strani centi moći, Beograd i Zagreb, time bi ubili dve muve jednim udarcem. Dobili bi u Srbiji poslušničku i podaničku vlast, a rudnik bi svakako u saradnji sa njima otvorili, a tebi Srbijo, što bi naš narod rekao, šipak. Reći ću vam još jedan važan, ali zanimljiv detalj o kome se do sada nije govorilo. Naime, kao, pod navodnim znacima, krak tog nalazišta, potencijalnog litijuma, najveća nalazišta u Republici Srpskoj se nalaze u Zvorniku i dalje prema Majevici. Znači, celokupne zalihe litijuma u BiH su na teritoriji Republike Srpske. Proces rudarenja i Zakon o rudarenju je u BiH u isključivoj nadležnosti entiteta i centralne vlasti i Federacije BiH nemaju sa tim baš ništa. Otuda i velika povika i namera u poslednjim mesecima da se Republika Srpska razvlasti, da joj se oduzme imovina kako i tim prirodnim resursima ne bi mogla upravljati na adekvatan način, a najveći zaštitnik imovine Republike Srpske pored vlasti njenih je i predsednik Srbije, Aleksandar Vučić u ovom trenutku. Da bi ste ovo razumeli morate biti iole politički mudri, ali iznad svega i pre svega dobronamerni prema svojoj zemlji i državotvorni. Među većinom ovih predlagača nema te dve osobine, a ako ko i postoji sa te dve osobine od njih 86 nemaju političke mudrosti. Srbijo, nemoj se, sa ove strane sede ljudi koji imaju sve to što je potrebno i nećemo ni na koji način učiniti nikakvu štetu Srbiji i njenom narodu i radićemo ono što je u interesu Srbije i svih Srba na Balkanu. Hvala i živela Srbija. 

SNEŽANA PAUNOVIĆ:Izvolite. 

RADOMIR LAZOVIĆ: Hvala predsedavajuća. Dakle, rečeno je da ovde valjda opozicija ima neke licemerne stavove, da smo poltroni i poslušnici nekih stranih centara moći. Izvinite gospodo, kojih to stranih centara moći kada svi prema vama kažu da žele da se kopa litijum? Zar niste vi došli da nam predstavite da svi ti centri moći samo litijum traže? Kako smo onda mi poltroni i poslušnici, valjda ste to vi. Valjda vi rasprodajete, valjda vi nudite, valjda vi dogovarate dilove sa raznim interesima kako da srpska ruda i prirodna bogatstva završe finansijski u džepovima svetskih moćnika. Što se nas tiče, mi bismo voleli da se ova ovde sednica iskoristi da čujemo možda od nekoga neki argument protiv toga da li je taj projekat „Jadar“ finansijski opravdan. Videli ste ovde čvrste argumente da nije, videli ste argumente da ćemo mi čak na kraju morati infrastrukturno da opremimo ceo rudnik, sve što im je potrebno, infrastrukturu, puteve, železnicu i da bi na kraju došla strana kompanija da izvuče litijum. Kako je to nama u korist, objasnite? Kako je nama u korist da ostanu ovoliki rizici po životnu sredinu, objasnite. Dajte nam neki odgovor makar. Nije valjda da je samo opozicija kriva što vi danas hoćete da iskopavate litijum. Imate li neki odgovor na neko pitanje? Četiri dana ovde vas slušamo kako napadate opoziciju, ništa drugo ne znate da kažete. Odgovorite nam ljudi. narod je zabrinut sa pravom. Nezadovoljan, često na ulicama, često u blokadama. Evo vam sada institucije, evo vam prilike da odgovorite. Hvala. 

SNEŽANA PAUNOVIĆ:Hvala. Reč ima narodni poslanik Dušan Radosavljević. Izvolite. 

DUŠAN RADOSAVLJEVIĆ: Dame i gospodo, uvažene kolege poslanici, poštovana javnosti, poštovani Srbi i građani Srbije, kako u matici, tako i u dijaspori. Postoje sednice koje su tekuće Narodne skupštine, postoje sednice koje se zaborave, ali postoje i istorijske sednice. Upravo želim da naglasim javnosti da je ovo jedna od takvih, i kako danas budemo ovde govorili i kako budemo glasali, po tome će nas prepoznati i pitati nešto. Prema tome, neću biti ličan, biću načelan, svako ima svoju glavu, neka tom glavom odlučuje, neka tim jezikom govori i neka takve odluke donosi. Prva istorijska stvar koja se desila na ovoj sednici, to je da ovako šarenolika ideološki opozicija apsolutno stane u odbranu interesa svoga naroda i donese mu tračak nade i radosti. Radost bi bila velika kada bi i vi to prihvatili i narodu bi pao kamen sa srca, ali to je vaš izbor i ja se u to neću mešati. Ne bih ovde da politički lamentiram, nego bih da politički definišem, jer ovde je mnogo toga rečeno, ja se vama klanjam na briljantnim diskusijama. Bravo! Trudiću se da dam doprinos, a mnoge od vas molim, kao i moju Šapčanku, štampajte to, to je istorija, tako se čast i kodeksi časti brane. I zato ova sednica treba da bude putokaz svim budućim pokoljenjima. Dragi moji, potičem iz porodice gde je etika i moral, čast sve. Dolazim sa prostora jedini, uz moju koleginicu, gde će se rešavati to što će se rešavati, i oni ne traže puno filozofiranja, oni postavljaju pitanje, da li će planetarni predator „Rio Tinto“ doći da grize Srbiju, ili neće? Mi u Narodnoj skupštini, narodni tribuni, moramo da damo odgovor, moramo dati odgovor i to čeka Srbija. Molim vas, ne smemo stavljati nijednim gestom, nijednim zarezom, bilo šta što će poremetiti bilo kakve odnose u društvu. Ja se Bogu molim, dosta je stradanja, dosta je zuluma, dajmo jednom mira. Ovde želim da, kao političar, demistifikujem šibicarsku igru, jer se kaže – struka, struka bila, struka rešila, e, pa gospodo, polako, polako, polako. Struka daje savete, a mi političari odgovaramo. Ne odgovara struka, nju neće dirati niko, ovde je moja glava i sve vaše glave će biti pred narodom. Pa da definišemo. Ovo govorim zbog javnosti, oprostite mi, intelektualci, ja se izvinjavam, ovo mora javnost da zna, najviša institucija, naučna institucija u Srbiji zove se Srpska akademija nauka i umetnosti. Narativ koji je stvaran da je neki akademik pošao, pa skrenuo pod neki dud, pa ga neko pitao, nije tako. Gospodo, akademija nauka, u njoj je osam odeljenja, tzv. naučna odeljenja, tehnička, to je odeljenje za fiziku, geonauku i matematiku, hemijsko-biološko, tehničko-naučno, medicinsko i četiri odeljenja – jezičko, umetničko, istorijsko. Ova dole nisu uopšte konsultovana.Zato, da vam pojednostavimo, odeljenja koja se time bave, ovom naučnom sferom, ona donose odluke. Prema tome, 22. aprila, sećam se dobro, držao sam konferenciju za štampu, jako sam malo o ovome znao, molim vas za tišinu, gde me je neko pitao šta znam o „Rio Tintu“. Rekao sam – jednostavno, malo znam, čekam šta će reći SANU za Vidovdan te 2021. godine. Akademija nauka je odredila najveći živi autoritet iz te oblasti recenzenta prof. dr akademika Vukosavića da priredi zbornik i mišljenje od 300 strana. Molim javnost, molim novinare da zabeleže ovo. Jedini dokument koji ima stručni naziv, to je dokument SANU od 300 strana. Taj dokument je nas izveo na ulice, mi ne bi znali da izađemo na ulice, oprostite, molim vas, što ne znači da u daljem tekstu ne dođe do analitike, do sukoba mišljenja, ali mi nemamo drugog dokumenta od tog, koji je potpisao prof. dr akademik Slobodan Vukosavić, drugog nemamo, ja o drugom ne mogu da raspravljam. Na osnovu toga, mi smo ovde gde jesmo i stajemo u zaštitu svega toga. O tome šta je „Rio Tinto“ radio, ja neću da ponavljam, kolege. Reći ću nešto što treba narod prosto da zna, nigde u naseljenom prostoru na planeti, nigde gde je narod, gde postoje vodni potencijali, to ne postoji. Tačka. Nema dalje. Nema dalje priče, bre. Idemo dalje. Pokušano je da se napravi, hteli su u Americi, u Nevadi, da naprave jedan, ovo je ključno, da ne zaborave ovo da zabeleže, da se napravi jedan rudnik, ali studijom je dokazano da loše utiče na tetrebe. Prema tome, srpski narod je na nižem nivou od tetreba. Ko to želi, ja neću ništa drugo da kažem. Dalje, gospodo, nama se pripisuje da mi izvodimo narod, zloupotrebljavamo narod, a mi nemamo ništa, nas su sklonili iz svih medija, oni imaju sve medije, sve opštine, sve budžete, sve imaju, svu propagandu ovog sveta, samo su zaboravili na jednu stvar, da se desio kontraefekat i narod se razlio. To se zove pobuna naroda i to je opasno. To ne vodi dobru. Zašto ovo kažem? Jer u mom Šapcu kad sam bio i kad sam bio u Loznici, otkad su gradovi napravljeni, onoliko ljudi nije bilo. Muk, tišina, zabrinutost. Mi iz opozicije smo smerno stajali sa njima. Pitao sam stare Šapčane – jel bilo kad ovoliko ljudi? Nikad, dete, u istoriji. Ti ljudi su zabrinuti. Ja vas molim, kao izvestilac, na kraju ću imati završnu reč svega ovoga, molim vas da znate, ta propaganda nije uspela da ubedi ni odbornike određene u Krupnju, gde treba da bude mesto zločina, određeni na našu inicijativu, naših odbornika iz POKS-a, iz SPS-a prilaze, slično je i u Malom Zvorniku, gde je taj prostor, ja ću postaviti jedno jako logično pitanje, jel neko video gradonačelnika Loznice zadnjih tri-četiri meseca? Jel ga video neko? Verovatno čovek zna da razmišlja i gleda kud će i šta će. To su stvari koje mi moramo da dobro analiziramo. Kad sam rekao da se taj narod pobunio, to govori o svesti naroda, jer kad nešto preterate, onda i pregonite, onda to postaje vulgarno. Ja vas molim da jednostavno svako po svojoj savesti odluči, neću da apelujem ni na koga, svako će svoj život nositi i svako će pred narod izaći. Ja hoću da se čista obraza vratim u moju Mačvu ponosnu, ovo ona sluša, i da kažem – ja sam stao da vas zaštitim, više nisam znao, više nisam umeo. Vas molim iz vladajuće strukture. Hvala vam, kolege, hvala vam. Budi ponosna, Srbijo, imaš ovakvu opoziciju, i monarhiste, i leve, i desne! Bravo, Srbijo, evo šta imaš! Ovo imaš, Srbijo! Ne brini za budućnost! Živela Srbija, raznolika, lepa! Živeli na mnogaja leta! 

SNEŽANA PAUNOVIĆ:Nastavljamo sa listom govornika posle ovog teatralnog nastupa. Reč ima dr Branko Vujković. Izvolite. 

BRANKO VUJKOVIĆ: Dragi građani, ovo što ste sada čuli je tipičan predstavnik onih koji stoje iza ovog zakona. Ako želite ovakvu Srbiju, podržaćemo i mi ovakav zakon. Ali mislim da građani su jasno i čuli i videli ovaj performans. 

SNEŽANA PAUNOVIĆ:Molim vas da nam dozvolite da čujemo govornika. Izvolite. 

BRANKO VUJKOVIĆ: Poštovana predsedavajuća, uvaženi narodni poslanici, draga ministarka na početku svog obraćanja želim da istaknem da ću glasati protiv predloženog zakona, ne samo što stavlja tačku na dalji razvoj Srbije ili zato što tekst zakon poseduje ozbiljne manjkavosti, već pre svega jer ovaj predlog dolazi od sledbenika ideologije Viole fon Kramon, ali i svih koji jesu doveli Rio Tinto u Srbiju od onih koji dobijaju podršku od Aljbina Kurtija i svih antisrpski orijentisanih regionalnih političkih centara i medija. Šta je suštinski cilj opozicije? Usvajanjem ovog zakona Rio Tintu ostaje zemlja u vlasništvu i to svih ovih 157 ugovora koji su potpisali, sva zemlja ostaje u njihovom vlasništvu, znači, neće dobiti ljudi nazad zemlju. Rio Tinto tuži Srbiju i dobija na međunarodnoj arbitraži, dobija milijarde evra, zbog toga nastaje ekonomski krah Srbije, zbog toga nastaju socijalni nemiri i zbog toga dobijamo još jedan oblik obojene revolucije, peti po redu. Opozicija dolazi na vlast i ta opozicija vraća Rio Tinto i završava projekat do kraja, tako što i ne sprovodi studiju uticaja na životnu sredinu. O nama, o nama poslanicima SNS-a iz Mačvanskog okruga najbolje govore rezultati na prethodnim i lokalnim i parlamentarnim izborima. Nama narod veruje, a sa takvom podrškom naša odgovornost je značajno veća. Mi smo u direktnoj vezi sa ljudima koji žive u tom kraju i zato razumemo njihove strahove i očekivanja. Da li zaista mislite da bih ja bio spreman da ugrozim zdravlje svoje dece? Da bih ja bio spreman da ugrozim zdravlje svojih komšija? 

SNEŽANA PAUNOVIĆ:Narodni poslanici, taj koji ne može da se sluša, ko je umoran, neka izađe malo. Znači, pokušavam da čujem. 

BRANKO VUJKOVIĆ: Da bih ja kao lekar bio spreman da ugrozim zdravlje svojih sugrađana i svih žitelja Mačvanskog okruga? Dok mi danas odgovorno pristupamo ovom pitanju i insistiramo na rigoroznim studijama o uticaja na životnu sredinu i zdravlje građana, predlagači ovog zakona su želeli da stogodišnjicu Cerske bitke obeleže otvaranjem rudnika Rio Tinta bez ikakve procene uticaja na životnu sredinu. Moji Šapčani, treba da znaju da je narodna poslanica Demokratske stranke 22. novembra. 2011. godine, Daniela Lovrin Gavrilović, uzdanica Dušana Petrovića, potpredsednica Demokratske stranke i sive eminencije Demokratske stranke tada, glasala sa obe ruke da ovaj zakon bude izmenjen i da Rio Tinto dobije apsolutna prava i zbog toga i danas ima pravo taj problem koji imamo sa eventualnom analizom sporazuma sa Rio Tintom. Znači, glasala i nije ona jedina neki su i sada poslanici u parlamentu i naravno oni su danas protiv kopanja. Jedino što se promenilo, promenilo se to da oni nisu više na vlasti. Ne može takva opozicija da brine više o zdravlju građana Mačvanskog okruga od dve Dragane, jedne iz Ljubovije, druge iz Loznice, od Veroljuba iz Koceljeve, od Živana iz Šapca i svih nas koji živimo i radimo među tim ljudima. Pa, ne može jedan Žeks iz Kruševca, Danijela, Dobrica iz Beograda, Zdravko iz Hrvatske da se više brinu o Nedeljicama, Koreniti, Stupnici, Slatini, Cikotama, Draginjcu, celoj Loznici od mene. Ako hoćete da nabrajamo sva ta sela, jer ste ih videli verovatno onog momenta kada ste našli politički interes da idete tamo. Ministar Zlatibor Lončar, šta govori o našoj politici? Gledajte, sa jedne strane imamo ministra Zlatibora Lončara, ministra zdravlja koji je formirao tim zdravstvenih stručnjaka među kojima između ostalih i šefica katedre za higijenu i medicinsku ekologiju Medicinskog fakulteta u Beogradu, čija struka i posao i jeste da proceni uticaj svih faktora rizika na zdravlje i na životnu sredinu i na ono što ugrožava životnu sredinu. A glavni medicinski stručnjak opozicije je profesor ginekologije i akušerstva u penziji čija je ekspertiza oblast hirurških procedura i rekonstrukcija vagine. U ime svih građana Mačvanskog okruga, želim da se zahvalim predsednici Narodne skupštine, gospođi Ani Brnabić, ministarki i naravno šefu poslaničke grupe SNS jer su svima detaljno objasnili ko je i na koji način stvorio neraskidive veze sa Rio Tintom. Često kažu da hiljadu puta ponovljena laže postaje istina, ali samo jedna istina je dovoljna da bi ubila hiljadu laži. Predsednik Aleksandar Vučić uvek stoji iza svojih reči, delima pokazuje kako se brine i o prošlosti, i o precima, ali pokazuje i kako se bori za potomke i budućnost i sigurno je da neće dozvoliti da se sprovede nijedan projekat koji ugrožava zdravlje građana, ali neće dozvoliti ni da Srbija stane. Hvala na pažnji. 

SNEŽANA PAUNOVIĆ:Zahvaljujem se. Srđan Milivojević, zbog spominjanja DS. 

SRĐAN MILIVOJEVIĆ: Zahvaljujem, gospođo Kovač. Poštovani građani Srbije, pošto ovde ponovo čujemo i ponovi i ponovo i iznova čujemo tvrdnju da je DS 2011. godine dovela Rio Tinto, moram da vas pitam, kako je moguće da ćerka firma Rio Tinta, US Borax, objavi molekularski agregat i kristalnu strukturu molekula jadarit, evo ga ovde u ovom dokumentu i kompletne hemijske analize pod oznakom strogo poverljivo, 1999. godine i 2000. godine? Kako je moguće da objave nešto sa istražnog polja Jadar, evo ih ovde dokumenti kod mene, 1999. godine i 2000. godine ako su dozvole dobili kada je došla DS? Pa, tako što su dobili te probne i eksperimentalne dozvole, razjasnili smo to. Tako što je bila neka vlada 1998. godine u kojoj je Aleksandar Vučić bio ministar informisanja, Jorgovanka Tabaković članica Vlade, a Tomislav Nikolić potpredsednik Vlade i ta Vlada je dala prve probne i eksperimentalne dozvole. I, kada ste videli da je eksperiment uspeo, onda ste rešili da nastavite sa tim eksperimentom kada ste se vratili 2000. godine na vlast. Nismo mi gospodo sprovodili takve eksperimente. Da li se sećate jednog drugog eksperimenta, kada ste najvećeg stručnjaka za rotaciono kretanje, doktora rotacionog kretanja Grčića doveli za direktora EPS-a, to je onaj što je proučavao rotaciju jagnjeta na ražnju. E, vidite, ovako je to počelo, sednicom Vlade u Kolubari, a ovako se građani Srbije završilo, poplavom Kolubare. To su ti kadrovi. E, sada ti koji su poplavili Kolubaru hoće da vade litiju. Nećete kopati! 

SNEŽANA PAUNOVIĆ:Zahvaljujem. Reč ima Milenko Jovanov. Izvolite. 

MILENKO JOVANOV: Znači, Bajden je poplavio Floridu, to se dešava sada trenutno. Bajden poplavio Floridu, a mi Kolubaru? Ovo je bolesno, ovo je stvarno već bolesno. Ja to morbidno i nekrofilsko poimanje politike stvarno već nema nikakvog smisla. Tri dana slušamo ovde kako postoji eksperimentalna dozvola za eksperimentisanje, gde je dozvola? Gde je papir? Pa, gde je? 

SRĐAN MILIVOJEVIĆ: Pitaj gazdu.

MILENKO JOVANOV: Prvo, ja nemam gazdu, gazdu imate vi, vlasnika i gazdu i to je poznato. Gazda te je ovde i uveo, unapredio te na listi, gazda te zvao da budeš buzundžija. To je pod jedan. Pod dva, gde je dozvola? Gde je papir? Nema papira. On čovek izmisli, izmisli i ponavlja i laže i laže i nema kraja. Dajte da vidimo dozvolu? Hajde, uslikajte dozvolu, objavite na društvenim mrežama? Objavite tu eksperimentalnu dozvolu? Gde je? Ne, nego se onda desilo nešto drugo izgleda, ono o čemu je Miroslav Aleksić pričao prethodnih dana, a to je da je Rio Tinto sklon da menja vlasti koje neće da mu izađu u susret, pa onda dođe do promene vlasti, pa onda se promeni zakon, pa se prvo osnuje kompanija, pa se menja zakon jedno, pa se menja zakon drugi put, pa se dovedu neki, biće da je to priča koju smo imali prilike da gledamo. Znate šta je najluđe? Što je ovaj koji sada viče, ovaj buzundžija, 2011. godine glasao lično za to da samo onaj ko istražuje ima pravo i da eksploatiše. Lično on, njegovo ime i prezime na listingu i on nam priča o tome da je neko lobista Rio Tinta. Pa, za šta ste radili? Za kikiriki? 

SNEŽANA PAUNOVIĆ:Zahvaljujem se. Po listi govornika reč ima Borislav Novaković. 

BORISLAV NOVAKOVIĆ: Kolege, ovde smo otvorili temu koja je vrlo važna, a koju nismo raspravili u prethodna dva dana da li postoji uticaj inostranstva ili ne i da li je on u korist ili protiv iskopavanja litijuma? Sve je suprotno od onoga što je vladajuća većina rekla u ovom trenutku postoji veliki pritisak iz inostranstva on je nediplomatski, on je potpuno otvoren u korist rudarenja, ovaj narod i ova država imaju svoj dignitet, imaju svoju čast, imaju svoj ponos i mi to nećemo dozvoliti. Ako postoji nešto što je duboko ukorenjeno u karakter ovoga naroda to je ideja pravde i pravičnosti i za pravdu i pravičnost ovaj narod je spreman da se bori do kraja i bez ostatka i tako će biti i oko litijuma. Što bude veći pritisak, naš otpor da se rudari litijum u Srbiji će biti veći, što bude beskrupuloznije, što bude drskije nametana ideja da se ovde otvaraju rudnici to će bunt neposlušnost i otvorena pobuna naroda biti sve veća i naša poruka će biti „nećete kopati, nećete rudariti“. Istraživanja su pokazala da pre dolaska Olafa Šolca u Srbiju, 40% je bilo protiv kopanja litijuma, nakon što je on došao i pokušao da uveri građane Srbije da treba rudariti litijumom 60% ljudi je protiv rudarenja litijuma. Molim vas pozovite ga još jednom i posle toga niko u Srbiji neće hteti da rudari litijum. Uzeli ste Nemačku kao uzor i uzeli ste Šolca kao političkog promotora, recite mi npr. u Nemačkoj koja vam služi kao primer šta je urađeno? Koleginica Tepić je juče govorila – da projekat „Zinvald“ nije realizovan i da je prolongiran. Dakle, projekat „Zinvald“ se neće realizovani u naredne dve godine postoji još samo jedan projekat, a to je drugi projektat „Vulkan“ koja radi kompanija „Vulkan Energy“ to je pokušaj da se izdvaja, da se ekstrahuje da se izdvoji litijum iz termalnih voda u dolini Rajne. Pazite, taj postupak podrazumeva da se na jedan hemijski način, ekološki vrlo zaštićen i kontrolisan iz termalnih voda izdvaja litijum nema jalovine, nema sumporne kiseline minimalni su ekološki problemi i Nemci još uvek nisu ušli u to, a Nemački premijer dolazi u Srbiju i uverava nas da mi treba da radimo rudnik, nećemo to raditi. Taj i takva politika čak u Nemačkoj koju ste uzeli kao uzor nema podršku. Dakle, Olaf Šolc nema većinu u Nemačkoj za proces rudarenja pogledajte zadnje izbore u Tiringiji, pogledajte izbore u Saksoniji, pogledajte u Brandenburgu vladajuća većina je izgubila te izbore i Nemački narod je Olafu Šolcu rekao „Auf Wiedersehen“, a on dolazi ovde i mi mu kažemo „dobrodošao“ to nije normalno. Dakle, vi sve vreme investirate u političare koji odlaze, a ne u političare koji dolaze kao što ste svojevremeno investirali u kampanju Klintonove, a pobedio je Tramp. Sada se okrećete prema Trampu i investirate preko Kušnera u njegovu kampanju, a šta ako pobedi Kamala Haris, a šta ako za godinu dana na saveznim izborima u Nemačkoj pobedi koalicija oko CDU, da li ste razmišljali o tome i da li vodeći svoju politiku i argumente koristeći u korist iskopavanja litijuma razmišljate o tome šta će biti unapred ekološka dimenzija? Dakle, „Rio Tinto“ dolazi u one države koje nemaju ekološke razvijene ekološke standarde, ekološke zakone. Logika je vrlo jednostavna što su ekološki zakoni i standardi razvijeniji to više morate utrošiti para, što više para utrošite realizujuće ekološke standarde to je manji profit i zato „Rio Tinto“ dolazi upravo u Srbiju i zato je Srbija obećana zemalja za „Rio Tinto“, jer je profit velik, a ulaganja u ekološke standarde i sve ostale standarde minimalan i mi se sada pecamo i mislimo da to oni rade za naše dobro. Nažalost, ministarstvo na čijem čelu je gospođa Đedović u ovom trenutku je u smislu profesionalnosti, kompetentnosti, stručnosti potpuno invalidno, potpuno nekompetentno, potpuno nestručno, to je ministarstvo koje ne ume da očita struju u Novom Sadu imate 5.800 reklamacija po vašoj zvaničnoj evidenciji, a po nezvaničnoj evidenciji 26.000 Novosađana se žalilo na enormne račune, u Novom Sadu u Vojvodini i Srbiji imate problem enormnih računa i umesto da firme koje očitavaju struju budu kažnjene vi ih favorizujete pre pet dana ste raspisali tender i u tom tenderu predviđate uslove i okolnosti preko kojih će firma „Montop“ Marka Bosanca Bosketa ponovo dobiti posao, pa kako vas nije sramota da li se to događa samo zbog toga? 

SNEŽANA PAUNOVIĆ:Da se malo vratimo na Zakon. Nemojte se obraćati direktno ministarki, vratite se na Zakon. 

BORISLAV NOVAKOVIĆ: Upravo dokazujem da je ministarstvo nekompetentno da primeni ekološke standarde, a to argumentujem na još eklatantnijem primeru nemogućnost i nesposobnost da očita brojila i nemojte me prekidati. Dakle, enormni računi jesu veliki problem u celoj Srbiji, a najeklatantniji je taj primer u Novom Sadu gde je firma „Montop“ Marka Bosanca Bosketa dobila taj posao samo zato što je lični prijatelj Miloša Vučevića, zato što je desna ruka Zvonka Veselinovića i intimus Andreja Vučića i zato je dobio taj posao i sav taj tender koji ste raspisali pre četiri dana je nacrtao ponovo „Montop“ i Marka Bosanca Bosketa kao potencijalnog dobitnika posla, a to je tender koji znači još tri i po milijarde za „Montop“ i Marka Bosanca Bosketa odgovorite zašto to radite? Napokon, dozvolite mi gospođo Brnabić pošto ste vi najveći zastupnik ovih ideja oko rudarenja da vas pitam sledeće i molim vas da mi odgovorite zašto ste narod lagali kada ste 20. januara. 2022. godine na sednici Vlade Republike Srbije ukinuli Uredbu Vlade o Prostornom planu područja posebne namene za realizaciju projekat „Jadar“ i time ispunili sve zahteve ekoloških protesta i stavili tačku na „Rio Tinto“ u Republici Srbiji rekli ste – ovim je što se tiče projekta „Jadar“ i „Rio Tinto-a“ sve završeno, gotovo je i svi zahtevi su ispunjeni. Pod dva samo četiri dana kasnije 24. januara. 2022. godine izjavili ste sledeće – apsolutno je stavljena tačka na to apsolutno. Dakle, ukinut je Prostorni plan, ukinuta je Radna grupa, ukinuti su svi akti. Pod tri, novembra 2023. godine tokom predizborne kampanje u svojoj izjavi niste ostavili mesta dilemi ističući što se tiče litijuma za moju Vladu je stavljena tačka, vi niste lagali jednom, lagali ste mnogo puta, odgovorite građanima Srbije zašto ste lagali i zašto lažete sada? Manite se kilibristike, manite se velikih globalnih kabastih rečenica odgovorite precizno tri puta ste najbrutalnije, najružnije, najdrskije slagali građane Srbije. Izvolite, odgovorite zašto ste u tri maha slagali građane Srbije i zašto ono što sada govorite je u potpuno u suprotnosti spram onog što ste govorili pre? Hvala. 

SNEŽANA PAUNOVIĆ:Reč ima gospodin Milenko Jovanov. Izvolite. 

MILENKO JOVANOV: Teško je ostati ozbiljan posle ovakvih bravura, i izgleda, potrudiću se. Jel to Cokula dobacuje, ja sam se skinheda uvek klonio, tako da tu neću komentarisati ništa. Što se tiče saradnje SNS sa partijama u Nemačkoj, pa šta ćete ako pobedi CDU, čisto za obaveštenje, to je naša sestrinska stranka, tako da nemate potrebe o tome da brinete. Što se tiče ovog ostalog dela, sve ovo što smo slušali, ceo ovaj izliv, ja ne znam šta je, gnev, bes, neke frustracije, ne znam kako bih nazvao, nemoć, slušali smo godinu i po dana, dve godine, svaki puta kada se čovek javio, ista priča Miloš Vučević, Marko Bosanac, Andrej Vučić, Miloš Vučević, Marko Bosanac, u svakom govoru i onda dođu izbori i onda se oni svi ujedine i svi koliko ih ima, niko nije bojkotovao, i ko metlom ih počisti isti taj Vučević. To vam je epilog svega kome narod veruje i koliko veruje. Znate zašto veruje, zato što narod svojim očima nije mogao da vidi Bulevar koji su oni gradili, mesto Bulevar, Stelt Bulevar. E kada imate nekoga ko pravi Stelt Bulevare i ko ozbiljno radi na razvoju Novog Sada, narod podrži onoga ko radi ozbiljno, a ovi mogu svoje frustracije da leče, baš ovako kako ste imali prilike da vidite. 

SNEŽANA PAUNOVIĆ:Reč ima Ana Brnabić, pravo na repliku. 

ANA BRNABIĆ: Hvala vam. Evo, da građani Srbije vide koliko su poštovani narodi poslanici opozicije koji su potpisali ovaj predlog zakona ozbiljni i koliko im je stalo do ovoga što oni zovu borba njihove generacije. Svako ko je pratio ovu raspravu poslednja tri dana, evo, sad i četvrti, mogao je da čuje da sam najmanje tri puta odgovorila na ovo pitanje. Razlog zašto oni ponavljaju stalno ovo pitanje je što nisu u sali. Prvo ne dođu ujutru, pa da imamo kvorum, nego narodni poslanici većine moraju da im obezbede kvorum za borbu njihove generacije, a onda svako malo nisu u sali, pa valjda pretpostavljaju da ja ovde svakom pojedinačno moram da odgovaram na pitanje. Imate stenobeleške, pročitajte odgovor na pitanje. Ali, ono što mi je zanimljivo, da razumeju građani Republike Srbije, takođe, i o čemu pričam svih ovih dana, da, ja sam apsolutno protiv ovog idiotskog predloga zakona. Idiotski je zato što ne postoji nijedna reč u njemu koja stoji i nije laž. Dakle, sve je neistina. Ali, vi ste čuli narodnog poslanika koji priča evo tri stotine hiljadu i prvi ekspert za litijum u Republici Srbiji o tome kako ovaj naš litijum je loš, taj Rio Tinto, projekat Jadar, taj je loš i loš je za životnu sredinu, ali mnogo su bolji i dobri za životnu sredinu litijum iz podzemnih voda. To ekspert kaže. Poštovani građani Republike Srbije, to je jedan od problema tog zakona zato što možda mi imamo negde i litijum u podzemnim vodama, nego oni hoće da nam zabrane svako istraživanje litijuma i bora. Moguće je da i mi imamo negde taj dobar litijum, dobar po životnu sredinu, koji može bezbedno da se vadi, koji bi nam predstavljao stratešku prednost, nego oni hoće da ukinu svako istraživanje litijuma i bora i time da unazade Srbiju na način kako je niko do sada u istoriji nije unazadio. Hvala. 

SNEŽANA PAUNOVIĆ:Hvala. Nastavljamo po redosledu prijavljenih govornika. Reč ima Nebojša Bakarec. Izvolite, kolega Bakarec. 

NEBOJŠA BAKAREC: Hvala. Poštovana gospođo potpredsednice Skupštine, poštovana gospođo ministar, poštovane poslanice i poslanici, poštovani građani, dakle, kao građevinski inženjer se delom, kao inženjer tehničke struke, se delom razumem u oblast rudarenja i geologije, a kada vam budem saopštio moj insajderski ugao, onda ćete videti da se drugim delom razumem u projekat Jadar, zbog toga što sam više od dve decenije bio član Koštuničine stranke, jedne od stranaka koja je dovela Rio Tinto kompaniju da rudari i otkrije litijum, što su oni i uradili. Dakle, projekat Jadar ne podržavam od 2001. godine, jer tad nisam još bio čuo za njega, ali ga podržavam od 2004. godine, dakle, punih 20 godina, ne podržavam Rio Tinto, briga me za kompaniju jednu ili drugu, svejedno je ko će da istražuje i dobije naše pravo na naša prirodna bogatstva da na dobrobit ove zemlje to istražuje ili po dozvolama iskopava, ono što i brinem je da Srbija koristi svoja prirodna bogatstva na svoju dobrobit. Znači, insajderski ugao, ja sam bio prijatelj sa čovekom dugi niz godina, pa bio sam, zato što je pokojni, čovek je pokoj mu duši umro, bio je ministar od 2000. godine i molim vas da se ponašate prema njemu sa poštovanjem, pošto sam čuo dobacivanje koje je nepoštovanje prema tom čoveku. Znači, bio je ministar od 2004. do 2007. godine i pričali smo upravo o otkriću jadarita. On mi je pričao koliko je to značajno. Kasnije smo obojica bili gradski odbornici od 2012. godine do 2014. godine i taj bivši ministar mi je na dugim sednicama Skupštine grada, kada smo ih imali u tim godinama, pričao i o korumpiranim ljudima. Pričao mi je bivši ministar na sednicama Skupštine grada 2012, 2013. i 2014. godine da su mnogi ljudi primili akontaciju za lobiranje za litijum do 2012. godine. Spominjao je i konkretna imena, ali zbog njega, ta imena neću sada pominjati, ne bi bilo korektno. Ono što mogu da kažem je da je većina tih ljudi koje je pominjao i dalje na političkoj sceni i bukvalno svi vode danas kampanju protiv litijuma. Među poslanicima koji danas sede ovde, sedi niz ljudi koji su bili među glavnim lobistima Rio Tinta. Da li to oni, bilo bi pošteno, da kažu, priznajem bio sam, evo ja priznajem, podržavao sam projekat litijuma, podržavam ga 20 godina. Insajderski ugao, krajem 2001. godine ambasador Vladeta Janković je došao iz Londona kao ambasador na glavni odbor DSS, tu su bili nama važni događaji, i u pauzi mi je pričao kako on sjajno radi svoj posao i kako prima mnoge kompanije u ambasadi, što mu je bio posao, ja ga pohvaljujem i pomenuo mi je primio rudarsku kompaniju Rio Tinto i kominikeom je prosledio Vladi Zorana Đinđića, što takođe pohvaljujem i Zoran Đinđić je primio predstavnike Rio Tinta, oni počeli da rade te 2001. godine. Da naglasimo jednu stvar, rudnik Jadar, mi nismo rigidni kao opozicija, će možda biti otvoren ukoliko to kažu srpski stručnjaci, studije uticaja na životnu sredinu i javna rasprava koju i ovde vodimo. Ukoliko bude odobren litijumski projekat Jadar, to će biti jedna od najvećih investicija i donosiće ogromne direktne i indirektne prihode. Demistifikovaću jednu neistinu opozicije koju četiri dana slušamo ovde, da je litijum neki nuklearni otpad mistični, iz neke teorije zavere, koji će da potruje celu Srbiju. Ljudi moji, litijum je metal kao i bilo koji drugi, kao i gvožđe, kao i bakar i ostali metali. Ništa mistično neće trovati nikoga. Da podsetimo, opozicija je od 2021. godine organizovala anti-litijumsku histeriju. Zbog čega je to radila? Opozicija, i to je ključ svega, opozicija je prestravljena od pomisli da će dobrobit od proizvodnje litijuma dovesti do toga da će SNS i Vučić da vladaju još 12 godina. Ja vam kažem, i treba Vučić da vlada još 12 godina, jer niko u istoriji nije ovako uzdigao Srbiju. Oni to hoće da spreče po cenu siromašenja Srbije i osujećenja projekta Jadar. Sada opozicija u zadnjih par nedelja zastupa novu tezu da litijum ne sme da kopa sadašnja vlast, već samo oni kad dođu na vlast, a do pre par nedelja su tvrdili da litijum ne sme da iskopava niko i nikada. Sad pevaju drugu pesmu. I ni u jednoj od sedam država EU gde će biti iskopavan litijum, i to su pripreme daleko odmakle i počeće iduće godine već da ga iskopavaju u Finskoj, ne postoji anti-litijumska histerija, a sve zemlje EU, da podsetim, koje će kopati litijum su litijum proglasile projektima od prvorazrednog značaja. Kompaniju Rio Tinto je 2021. godine dovela sadašnja opozicija dok je bila na vlasti i to je bio dobar potez, ja vam to kažem. Mi iz SNS vas ne kritikujemo zbog toga što ste doveli Rio Tinto, nego što licemerno krijete da ste doveli Rio Tinto i lažno se predstavljate kao večiti neprijatelji Rio Tinta i litijuma. Jedanaest godina ste davali dozvole, znate sve šta ste davali, govoreno je, neću to da ponavljam. Da samo se setimo, Rio Tinto su doveli i 11 godina štitili bivši ambasador u Britaniji Vladeta Janković, Đinđić, Koštunica, Tadić, Dinkić, Mirko Cvetković, Pajtić, Dulić i mnogi poslanici i lideri opozicije. Evo, tu su sada sede, nek se jave. Dakle, oni su toliko dozvola davali da su zakucali Rio Tinto da jedini on može da eksploatiše litijum. A bivši ministar za NIP, Multikom tajkun, je 19 godina, što pozdravljam, podržavao projekat litijum, od 2004. do prošle godine, kada je, citiram, rekao – zar to nije šansa za Srbiju, to će da zaposli hiljade i hiljade ljudi i napravi brend od naše zemlje, kaže on, ja se ne zalažem za zabranu iskopavanja litijuma, ja verujem da je to šansa za nas, vrlo velika razvojna šansa. Razvojna šansa, tako je. Kraj citata. To je čovek prošle godine rekao u emisiji Minje Miletić. Više poslanika je nama spočitavalo nekakvu akontaciju. Ja vas pitam jeste li vi primili akontaciju? Mi nismo nikada. Mi disciplinujemo Rio Tinto. Usvojili smo ih da svoje planove učine ekološki prihvatljivim, na primer u pogledu otpada i jalovine, što će ih koštati oko 100 miliona evra, ako rudnik bude otvoren, jer nema više flotacije, nego otpad i jalovina moraju da budu u čvrstoj formi. To košta 100 miliona evra. To smo ih usvojili. Vi ste im dozvolili sve ono drugo, da imaju flotaciju kao što su hteli. Dakle, ovaj zakon treba odbiti jer je štetan i neusvojiv i zakon, to da znate, u onom svom obrazloženju, nema nijedan tačan tehnički podatak. Navešću vam samo deo neistina. Dakle, pazite, 86 poslanika i neistina jedan. Osamdeset šest poslanika opozicije slagalo da se ruda tretira na temperaturi od 250 stepeni. Nije tačno, 90 stepeni. Osamdeset šest poslanika opozicije je slagalo - pare agresivnih kiselina nagrizaće pluća i kožu ljudi desetinama kilometara daleko. Istina je proces prerade rude odvija se u zatvorenom sistemu i isključuje bilo kakvo ispuštanje isparenja u atmosferu. Treća neistina, 86 poslanika opozicije slagalo je, koristiće se fluoro-vodonična kiselina, neće se koristiti. Osamdeset šest poslanika opozicije slagalo je mnogo toga i o vodi i o zemljištu. Rekli su da će biti 10 rudnika, i to je jedna laž. Istina je da neće biti 10 rudnika, nema 10 nalazišta litijuma. Možda će biti jedan rudnik. Možda. Dakle, opozicija kaže - citirali smo stručnjake u svom obrazloženju. Opozicija u svom obrazloženju, niti u celom predlogu ovog katastrofalnog zakona ne citira ni jednog eksperta za rudarstvo i geologiju, ekonomiju, pravo i energetiku. Citiraju samo jednog šumarskog inženjera i jednog ginekologa i, da budem pošten, jednog stručnjaka za hemiju, doktora hemijskih nauka, ali i Draganu Đorđević za koju se pokazalo da je govorila neistinu i dan danas govori neistinu o litijumu. Osamdeset šest poslanika opozicije je slagalo, poslednja laž koju ću da navedem, da Nemačka, Francuska, Velika Britanija, Austrija neće imati rudnike litijuma, jer kao neće oni da kopaju svoje lepe zemlje. To su stavili u Predlog. Istina - od 2025. iduće godine, i to ovim redosledom, litijum se iskopava u Finskoj, Nemačkoj, Portugalu, Austriji, Češkoj, Britaniji, Francuskoj, a Evropska unija označila je litijum kao ključnu stratešku sirovinu i sa nama je potpisala taj sporazum. Dakle oni su sada antievropski nastrojeni, idu protiv Evropske unije, u suštini hoće da se ne vozimo u budućnosti, već sad se vozimo električnim automobilima. Opozicija hoće verovatno da se vozimo fijakerima, kao u 19. veku, jer to je ekološki. Jel? Da završim, građani mogu da veruju i zbog čega mogu da veruju predsedniku Vučiću u pogledu litijuma, prosečna zarada u Srbiji je sada 850 evra. U vreme opozicije kada su oni bili na vlasti je bila 366 evra. Nezaposlenost u doba kada je opozicija vladala bila je 26%, sada je samo 9%. Vlast opozicije do 2012. godine je otpustila pola miliona ljudi. Mi smo zaposlili pola miliona ljudi. Srbija je druga najbrža rastuća ekonomija u Evropi, a zbog antilitijumske histerije Srbija je izgubila tri godine. Srećom Evropska unija i SAD su odlučili da se svuda u svetu iskopava litijum kao pogonska energija za električne automobile. Tome to služi. I umesto da već kopamo litijumsko zlato, to ćemo možda početi za dve godine, a istorijska vest da je Srbija dobila od strane svetskih kreditnih agencija investicioni rejting je najvažniji događaj u ekonomiji ove zemlje ikada u istoriji. Ova vest najbolje demantuje sve neistine opozicije koje smo slušali četiri dana, a i u raspravi o rebalansu, o stanju naše ekonomije. Ova vest, to je najbolja vest, demantuje sve neistine opozicije u vezi litijuma. To je i te kako povezano, jer taj investicioni rejting smo dobili zbog projekta Ekspo i projekta litijum. Na kraju, projekat Jadar je životna i razvojna šansa za Srbiju kakva se ukazuje jednom u 100 godina i bila bi ogromna šteta da ne iskoristimo tu priliku. Dobijeni investicioni rejting je dokaz da Srbija može verovati predsedniku Vučiću i SNS. Živela Srbija! 

SNEŽANA PAUNOVIĆ:Hvala. Reč ima Srđan Milivojević, pravo na repliku. Izvolite. 

SRĐAN MILIVOJEVIĆ: Poštovana predsedavajuća, zahvaljujem. Poštovani građani Srbije, ponovo smo čuli jednu tešku neistinu da je neka navodno Vlada Zorana Đinđića 2001. godine dovela Rio Tinto i da su neki poslanici ovde glasali za neke zakone kojim je 2006, a pogotovo 2011. godine omogućen rad Rio Tinta. Vidite, gospodine koji dobacujete, ja koji sam glasao glasao sam da se Rio Tintu oduzmu te dozvole, jer zakonom iz 2006. godine, pogotovo Zakonom o poljoprivrednom zemljištu, Rio Tintu je zabranjeno da iskopava na poljoprivrednom zemljištu, a to je potvrđeno 2011. godine. Šta ste vi uradili? Vi ste 2012. godine, odmah čim ste došli na vlast, u jeku priprema za dolazak Rio Tinta, ukinuli Agenciju za hemikalije. To je uradila Zorana Mihajlović, a u to vreme ministar rudarstva i energetike i zaštite životne sredine. Jeste, dobro pogledajte, to je ona koja je rekla da je SNS postala džuboks za bogaćenje i bahaćenje pojedinaca iz redova SNS. Vi sada želite da Jadar bude žeton za džuboks, pa neće da može, dame i gospodo naprednjaci. Neće moći. Vi sada nama kažete – nije 1999. i 2000. godine objavljena.Po osnovu pominjanja DS, nemojte da ste nervozni znam da vam je neprijatno i treba da vam bude neprijatno. Ovo ste objavili 1999. i 2000. godine. Ne u naučnim časopisima, kao poverljiv dokument ćerke firme Rio Tinto. Dakle, istraživanje, rezultat istraživanja minerala jadarit i molekularni agregat i kristalnu strukturu tog molekula iz ilegalnih istraživanja na teritoriji Jadra objavljenog 1999. i 2000. godine. 

SNEŽANA PAUNOVIĆ:Hvala, kolega Milivojeviću. Kritikuju me kolege i potpuno su u pravu. Po redosledu prijavljenih govornika, reč ima gospodin Dragan Đilas. 

DRAGAN ĐILAS: Aleksandar Vučić je o zabrani iskopavanja litijuma ovaj zakon koji smo predložili nazvao imbecilnim. To znači da su svi koji su ga predložili i svi koji ga podržavaju, a takvih je tri četvrtine Srbije, imbecili. Zato mu sa ovog mesta poručujem: Aleksandre Vučiću, predsednik si države Srbije, ne možeš ljude nazivati imbecili, idiotima, zaustavi se čoveče, umi se hladnom vodom po mogućstvu iz Jadra, sedi, popi kapućino koji nikada nisi popio, skini te farmerke „Stefano Riči“ ako te žuljaju pa si zato nervozan. Ako treba, daću ti ja dve moje skupocene felne, a videću sa komšijama da prihvate da skinem skupoceni interfon, pa i to da ti dam. Samo se zaustavi, prestani da vređaš i da pričaš kako se plašimo tebe i tvoje glave, jer niko od ovih ljudi koji sede u ovom delu sale se tebe ne plaši. Tebe se plaše samo ovi tvoji, jer od tebe zavise. Miloše Vučeviću, zaustavi se i ti, predsednik si Vlade Srbije, ne možeš govoriti da Zlatko Kokanović i ja hoćemo da ubijemo predsednika i njegovog oca, brata, sina samo zato što smo, kao i milioni ljudi u Srbiji, protiv iskopavanja litijuma. Pre pet godina si govorio da organizujemo ubistva Vučićeve dece, da sam monstrum, da sam kriminalac. Zato sam te tužio, ali 10 puta nisi došao na suđenje. Sada si predsednik Vlade Republike Srbije. Tvoja reč, zbog funkcije koju obavljaš, ima težinu. Ovakvim lažima crtaš metu na grudima ljudi. Gospođo Brnabić, i za vas važi isti zahtev. Vi ste predsednica parlamenta. Ne možete ni jednog poslanika, pa makar taj jedan bio ja, nazivati bahatom, mizogenom barabom koja se bogatila na deci, a sve to i još neke ružnije stvari, pominjući moju decu, ste rekli samo zato što sam izgovorio istinu da je vlast prevarila birače, jer je pre izbora tvrdila da se odustalo od projekta iskopavanja litijuma, a sada radi suprotno i da se zato posle promene izbornih uslova moraju održati vanredni izbori. Vi ste, gospođo Brnabić, kao premijerka Srbije, građanima Srbije dana 20. januara 2022.godine rekli da ste ukinuli Uredbu o Prostornom planu posebne namene za realizaciju i eksploataciju jadarita, da su poništeni svi upravni akti, sve dozvole, sva rešenja u vezi sa kompanijom Rio Tinto. Rekli ste, citiram: „Ovim je, što se tiče projekta Jadar i Rio Tinto, sve završeno“. To isto ste ponovili četiri dana kasnije u izjavi za „Insajder“. Opet citiram: „Apsolutno je stavljena tačka na projekat Jadar, apsolutno“. U novembru 2023. godine, dakle, mesec dana pred poslednje izbore ste rekli: „što se tiče litijuma, za moju Vladu je na taj projekat stavljena tačka“. Prevarili ste narod, gospođo Brnabić, i vi i vaš šef Vučić, jer ste jasno rekli da kopanja litijuma neće biti, jer niko od ljudi koji su glasali za Vučića i SNS nije znao da hoćete da kopate litijum. Vaša tvrdnja da je Vučić govorio da je to greška i da zato niste prevarili građane je besmislena, jer predsednik Republike, makar se on zvao i Aleksandar ne donosi odluku o iskopavanju litijuma, nego Vlada. Nažalost, gospođa Brnabić, se nije udostojila danas da bude dok ja ovo pričam. Da jeste, sada bi se ona pitala, koji Vlada? Ajmo polako. Ne kaže se - koji Vlada i ko je Vlada, nego šta je Vlada. Sećate se, gospođo Brnabić, da ste nekoliko godina sedeli za nekim velikim stolom gde je sedelo još puno ljudi, da ste vodili te sastanke i da ste glasali o nekim odlukama i zakonima. E, pa taj skup ljudi se zove Vlada. Ti ljudi sa kojima ste sedeli se zovu ministri, tato su vas zvali premijerkom, zato ste imali tzv. ekspoze u parlamentu, zato ste se uselili u vilu za koji su potrošeni milioni evra, zato ste godinama bili osoba koja je trebalo sa tim timom ljudi da upravlja državom. Prevarili ste građane time što ste se, sami ste to priznali, lažno predstavili kao premijerka, jer očigledno Srbija nije ni imala Vladu, kao što je nema ni sada. Zaključak koji je nemoguće pobiti gospodo glasi – prevarili ste građane sa jednom politikom - nema kopanja litijuma ste izašli na decembarske izbore. Sada sprovodite drugu politiku - ima kopanja litijuma. Zato moraju da se po promeni izbornih uslova održe novi izbori. Na te izbore izađite sa imenom liste - Aleksandar Vučić, kopaćemo litijum, pa ćemo videti koliko ćete glasova dobiti. Litijum se u Srbiji, gospodo, kopati neće. I to iz mnogo razloga. Prvi i osnovni je da bi takva aktivnost izazvala nemerljivu štetu po zdravlje ljudi. To je reč struke, a ne nas političara. Kakve posledice mogu da budu vidi se iz reči profesora hidrogeologije na Rudarsko-geološkom fakultetu, gospodina Stevanovića, koji je objasnio da bi otpad koji nastaje prilikom dobijanja litijuma iz jadarita bio veličine zgrade koja u osnovi ima površinu 30 fudbalskih terena, a visoka je 15 spratova, odnosno 60 metara. To, gospodo, znači da je opasnost po zdravlje ljudi ogromna. Nismo dovoljno stručni da procenjujemo tehnologiju, ali znamo da takva tehnologija koja omogućava vađenje litijuma bez posledica po zdravlje ljudi na današnji dan ne postoji nigde u Evropi. Stav stranke Slobode i pravde je godinama nepromenjen. Dajte da vidimo da se u Nemačkoj ili nekoj drugoj ozbiljnoj evropskoj državi vadi litijum tako da ne ugrožava zdravlje ljudi, pre nego što počne bilo kakva rasprava da li će se to isto raditi i kod nas. Ideju da Nemačka i ostatak Evrope imaju zelenu energiju, odnosno da Evropa bude zelena, a da mi budemo crni ne može da prihvati niko ko u Srbiji živi i ko voli ovu zemlju. Dakle, kao predsednik najveće proevropske stranke u Srbiji, stranke koja se zalaže da Srbija bude deo EU, svima koji iz EU to od nas traže, koji traže da kopamo, kažemo odlučno - ne. U Srbiji nećete kopati litijum. Litijum se neće kopati zato što u ovako korumpiranoj državi u kojoj zakon ne poštuju ni najviši funkcioneri, među kojima ste i vi, gospođo Brnabić, većina naroda ne veruje. Kakve garancije vi možete da date kada je dokazano da ste slagali ljude? Kakve garancije može da da režim koji dozvoljava da u Boru ljudi i dalje udišu vazduh u kome arsena i teških metala ima nekoliko desetina puta više nego što je dozvoljeno? Govorili ste da smo mi koji smo protiv ovog suludog projekta protiv ekonomskog razvoja Srbije, jer će kopanje litijuma doneti ogromne benefite za državu. To su neistine. Benefit od ovog projekta bi imale neke evropske zemlje, jer bi smanjile zavisnost od kineskog litijuma, kao i Rio Tinto. Srbija ne. To piše i u studiji koju je Rio Tinto objavio. Ozbiljni ekonomski stručnjaci, profesori Ekonomskog fakulteta, kojima se ministarka Handanović podsmeva, kažu da bi Srbija od litijuma prihodovala oko 700 miliona evra za 40 godina. Ni taj iznos od 700 miliona evra ne bi bio profit, jer je ulaganje u infrastrukturu koja je potrebna za realizaciju ovog projekta veća od tog iznosa. Sve su to radovi realno vredni više stotina miliona evra, koji se naravno množe minimalnim koruptivnim faktorom tri, jer je svaki projekat u naprednjačkoj Srbiji najmanje tri puta skuplji od te cene. Priča o baterijama je tek besmislena. Odlučili ste se da slovačkoj firmi „Inobat“ dodeli se neverovatnih 419 miliona evra, da bi otvorila fabriku baterija u Srbiji. Daćemo 419 miliona evra kompaniji koja od svog osnivanja 2019. godine nije proizvela nijednu jedinu bateriju. To je verovatno Siniša Mali dogovorio dok je radio svoj novi doktorat u Slovačkoj i sve to radite dok jedan od najvećih evropskih proizvođača baterija za automobile, švedski „Norvolt“ odlazi u stečaj zbog slabe prodaje elektro automobila. Inače, u baterijama litijum je samo 2%, u njima su i kobalt i nikl i mangan. Tako da, rudnik litijuma ne garantuje izgradnju fabrika. Sve ovo ste vi znali, gospodo, ali ste govorili da će litijum omogućiti kvantni skok Srbije, da će podići BDP za 16%, da je litijum naša nafta i da za 10 godina možemo da dostignemo norveško čudo. Džaba. Narod je bio protiv. Pošto vam šef živi u uverenju da ga narod slepo sledi, pomislio je kada on kaže – litijum je super, i vi svi to ponovite milion puta, narod će promeniti stav. Išao je po Loznici, Ljuboviji, Bajnoj Bašti, pravio palačinke, ministarka ih nosila, kuvao džem, trenirao košarku, pravio osmočasovne sastanke sa ljudima, koje su prenosile sve televizije, opet džabe. Posle višemesečnog cirkusa rezultat je po vas bio poražavajući. Niko vam nije poverovao. Ljudi neće litijum. Rejting je počeo da pada, počele međusobne svađe i nameštanja, na primer slučaj Gašić, upalila se crvena svetla za uzbunu. Videli ste u istraživanjima da ljudi govore da stručnjaci treba da donesu odluku i u toj priči ste našli spas. Sada kao vi niste ni za ni protiv kopanja litijuma, nego ste za to da stručnjaci donesu odluku. Pa gde nestade najveći stručnjak koji nam je pričao o kvantnim skokovima, o tome da je litijum naša nafta, o tome da ljudi u Loznici neće znati šta će sa parama? Zar ne zna on sve najbolje na svetu, od toga kako se zove glavni grad Papua Nove Gvineje, preko ekonomije do toga da ne treba da se igra zona u košarci? Genije. Šteta što sa tolikim znanjem nikada u životu ništa nije radio. Šteta. Bar da se za neki kviz prijavio tako pametan. Evo predlažem Bujoševiću da ga zove i angažuje za kviz „Potera“, pošto sve zna da bude ona tragač. Em će da pokazuje koliko je pametan, em će da bude stalno na televiziji, em će ovom narodu da se malo skine sa grbače. Naravno, ova priča o stručnjacima je samo vaš blef kojim kupujete vreme, jer vi projekat litijuma gurate svom snagom. To se vidi iz nastavka svih infrastrukturnih projekata neophodnih za eksploataciju jadarita. Samo ste smislili način kako da smanjite pritisak naroda i zaustavite pad broja glasača. Vas uopšte ne interesuje što je većina nezavisnih stručnih ljudi već jasno rekla da projekat vađenja litijuma ne treba realizovati. Pravite nas zajedno sa vašim partnerom Rio Tintom ludim. Da je tako pokazuje vest da je Rio Tinto kupio veliku kompaniju koja se bavi proizvodnjom litijuma u svetu i da je na 14. strani prezentacije, koju ovde imam, objavio mapu i na toj mapi, što građani Srbije mogu ovde da vide, je već ucrtao Jadar i rudnik u Srbiji kao da je to već završena stvar. Ovo je objavio Rio Tinto. Dakle, oni su sigurni da će kopati. Sad ovako, znate šta je jedino dobro u tome što je Aleksandar Vučić odlučio da se bavi litijumom? Ne znate? Vidim. To što čime god on da se bavi ili o čemu priča propadne. Svaka njegova procena je bila pogrešna. Kada je podržao Hilari Klinton, jer je pametan, pobedio je Tramp. Kada je podržao Trampa, pobedio je Bajden. Kada je rekao da ćemo igrati polufinale Svetskog prvenstva u fudbalu, bili smo pretposlednji. Kada je rekao da ćemo imati dva tima na Fajnal foru Evrolige nijedan nije ušao u 10. Čim je počeo da hvali litijum i govori o elektro automobilima kao poslu budućnost, prodaja istih je počela da pada, a cena litijuma se strovalila. Čovek je klasičan baksuz. Za zelen bor da se uhvati i on bi se zelen osušio. Pošto se uhvatio za zeleni litijum, od litijuma neće biti ništa. Zbog svega ovoga što sam naveo od ovog projekta treba odmah odustati i zato treba usvojiti zakon koji smo predložili. Priče kako će nas "Rio Tinto" tužiti, naplatiti milijarde evra, su još jedna laž. Čak i da ste potpisali ugovore na štetu Srbije, pa nam zbog toga preti opasnost gubitka arbitraže, sam "Rio Tinto" u svojoj studiji kaže da je do sada u ovaj projekat uložio 475 miliona evra. Sasvim sigurno da su slagali bar za pola. U svakom slučaju, sve je neuporedivo manje od štete koju bi kao država i narod pretrpeli da se projekat realizacije. Uostalom, novac koji će se sliti u budžet posle promene vlasti i procesuiranja svih vas koji ste opljačkali zemlju je višestruko veći od ovog iznosa kojim nam preti opasnost od "Rio Tinta". Dakle, jasno je da je kopanje litijuma opasno po zdravlje ljudi, kao i da nema nikakvo ekonomsko opravdanje. To ko je doveo "Rio Tinto" danas ne interesuje ljude u Srbiji. Njih interesuje ko će mu reći da treba da ode, da ne kažem ko će ga oterati iz Srbije, a to vi, gospodo, nikada nećete uraditi jer ne smete, zbog svega što ste obećali. Mi smemo, jer nikome ništa nismo obećali i to ćemo uraditi, jer nije ništa važnije od Srbije. I nemojte više pričati kako vi kao niste za otvaranje rudnika litijuma, kako ste vi za to da kao odluče stručnjaci. Da podržavate stav velike većine našeg naroda da se litijum ne kopa, onda bi glasali za predloženi zakon koji zabranjuje njegovo iskopavanje. Ne, vi ćete glasati protiv usvajanja zakona ili ćete biti uzdržani, što mu dođe na isto. Građanima Srbije poručujem da takav stav znači da su SNS i Aleksandar Vučić za iskopavanje litijuma. A vama gospodo, u ime miliona onih koji se protive iskopavanju litijuma, poručujem - nećete kopati, srpski narod i građani Srbije vam to neće dozvoliti. Hvala. 

SNEŽANA PAUNOVIĆ:Poštovani narodni poslanici, saglasno članu 27. i članu 87. st. 2. i 3. Poslovnika Narodne skupštine, obaveštavam vas da ćemo danas raditi i posle 18.00 časova, zbog potrebe da Narodna skupština što pre razmotri akta iz dnevnog reda ove sednice. Po Poslovniku, reč ima Dejan Bulatović. Izvolite. 

DEJAN BULATOVIĆ: Poštovana predsedavajuća, poštovani narodni poslanici, poštovana ministarko, građani Republike Srbije, reklamiram član 104. Kao što ste čuli, moj prethodni govornik govorio je o poštenju, a govorio je o predsedniku države na način kako je to nedostojno u ovoj Skupštini. Govorio je čak o kvizu, pa je govorio o tome kako bi ga on možda pobedio u kvizu a zaboravio je da ne mogu da ga pobede ni u jednoj mesnoj zajednici, na kućnom savetu. Ne postoji kviz gde bi Dragan Đilas mogao da pobedi Aleksandra Vučića. Isto tako, predsedavajuća, da vam kažem, kada prethodni govornik na ovakav način se obraća čoveku koji je pokazao koliko voli Srbiju, koji je pokazao kako se u Savetu bezbednosti UN, kako traži prijatelje u celom svetu, kako se bori za Srbiju, a ovaj čovek ga optužuje da je taj Aleksandar Vučić nešto tobož uzeo za sebe i ukrao nešto, a to govori čovek koji je ukrao 619 miliona, čovek koji je upropastio Beograd, čovek koji je uništio Srbiju koja ne može da se povrati ni nakon 10 godina, čovek koji je uništio i napravio prah od onoga što je danas moglo da bude veliko. Taj čovek danas se usudio da govori o onome kojem bi trebao da ustane kad o njemu priča, jer taj čovek nakon 12 godina Srbiju je podigao iznad svega onoga što su oni rušili. Sramota je da taj čovek danas, u ime te cele opozicije, opozicije kojoj on piše govore, opozicije koju je on privatizovao, te opozicije koju on plaća, on nekom ovde da drži predavanje i da drži predavanje o moralu! Sram ga bilo! I svakog ko to podržava! Na ovaj način urušavate sistem, na ovaj način, predsedavajuća, budete li nastavili da ovo omogućavate, ovo zlo, da ovako nastavi da urušava sistem i da urušava ugled predsednika Srbije, je nešto što je nedopustivo. Hvala. 

SNEŽANA PAUNOVIĆ:Razumela sam, kolega Bulatoviću. Pre nego dam reč i pravo na repliku kolegi Milenku Jovanovu, da vas obavestim da ću primeniti član 103. 

MILENKO JOVANOV: Ja bih prvo zaista morao da konstatujem da bih mnogo više voleo da razgovaram sa onim ko sve ovo piše, nego sa onim ko sve ovo čita, jer malo je bezveze sa spikerom razgovarati. Razgovarate sa onim ko je autor teksta, a autor teksta se sakrije tamo i neće da progovori. Pisao je neka nesuvisla pisma oko Odbora za kulturu, ali ovde još nije progovorio. Ali, dobro, jednog dana ćemo valjda i to dočekati. U svakom slučaju, kaže - niko mu ne veruje, samo mu vi verujete. Evo, sad ćemo da čitamo ko mu je poverovao. Evo ga citat - Hajde da pričamo o koncesiji na te rudnike, ali da fabrika baterija bude kod nas, o litijumu se radi, zato što su one u svim mobilnim telefonima, električnim automobilima, zar to nije šansa za Srbiju da zaposli hiljade i hiljade ljudi, napravi brend od naše zemlje, zamisli u svakom mobilnom telefonu ili automobilu deo na kome piše "made in Srbija". To su teme koje su nam danas potrebne. Evo ga, poverovao Vučiću. Onda 2023. godine, znači, ne daleka prošlost nego prošle godine, u emisiji kod Minje Miletić - ja verujem da je to razvojna šansa za nas, vrlo velika razvojna šansa. Razvojna šansa, tako je, ljudi, tehnologija napreduje iz dana u dan, ja sam već siguran ako je litijum potreban, potreba će biti, sve više će se ići na baterije, siguran sam da će se u svetu napraviti tehnologija koja će omogućiti vađenje litijuma itd. E sada, šta on kaže, pošto smo mi lopovi korumpirani, mi ne možemo da organizujemo eksploataciju litijuma, ali kada dođe on pošten, e onda će to moći. E sada, ko veruje da je on pošten, nek poveruje u sve ono što je rekao. Ono što se meni čini ideja je sledeća, prvo apsolutna frustracija Aleksandrom Vučićem, koja stvarno sada već prelazi na nivo nečega što ne dolazi u domen moje struke kao pravnika. Sa druge strane, da se sve pogasi, ne trebaju rudnici, ne trebaju fabrike, ne treba ništa. Samo Multikom da postoji i da cela zemlje preprodaje sekunde. Umesto što nam držite predavanja o tome kako niko ništa ne zna, objasnite vi nama kako ste od švercovanja šunke došli do multimilionera i onakve kompanije kao Multikom i kažete da ste ponosni na 619 miliona evra. O tome da čujemo, dajte taj recept narodu. Hvala. 

SNEŽANA PAUNOVIĆ:Pre nego da dam reč predsednici, gospođo Milošević, ako samo još jednom čujem vaše dobacivanje, ja ću zaista da vas opomenem. Uopšte nemojte da brinete o vremenu, zato što ja o njemu vodim računa, a jako mi smetate da upravljam sednicom. To je vaš lični utisak, ako vam smeta izađite iz sale. Ana Brnabić, pravo na repliku. 

ANA BRNABIĆ: Hvala vam. Nema ovde baš mnogo šta da se odgovora. Građani Republike Srbije najbolje znaju koliko je ovaj govornik čovek koji radi u interesu njih sami i koliko ga zanima kako živi prosečna osoba u Republici Srbiji i koliko mu je to važno i koliko mu je važno, odnosno nimalo nije interes Republike Srbije. Imao je deset godina vlasti da to pokaže i pokazao je boga mi na najbolji mogući način. Znate, za 619 miliona evra, koliko je čovek, kaže sa ponosom je rekao zaradio, odnosno oteo od građana Republike Srbije za samo deset godina, to je otprilike odnosno precizno 2.164.336. prosečnih plata medicinske sestre u njegovo vreme. Dakle, o interesima Republike Srbije i građanima i našem narodu priča čovek koji je oteo za deset godina vlasti od narodnog novca koliko bi jednoj medicinskoj sestri trebalo da radi 180.000 godina da dođe do te cifre. Dakle, 180.000 hiljada godina bi medicinskoj sestri trebalo da radi. Dakle, 180.000 godina da živi i 180.000 godina da radi da bi došla do cifre koju je ovaj čovek koji kaže da se brine o interesima građana i Republike Srbije oteo od ljudi za samo deset godina. Kada on kaže da će da glasa za nešto, to je potpuno sigurno da svako ko se bori za ovu zemlju i interese našeg naroda treba da glasi protiv toga. Ne postoji bolji indikator, on je za interes Srbije, glasajte protiv. Hvala. 

SNEŽANA PAUNOVIĆ:Hvala, gospođo Brnabić. 

DRAGAN ĐILAS: Replika, pomenut sam.

SNEŽANA PAUNOVIĆ:A kada ste pomenuti, gospodine Đilas? Moram da vam kažem nešto, toliko ste ljudi prozvali, odgovor Milenka Jovanova i Ane Brnabić je zaista bio odgovor vama. 

DRAGAN ĐILAS: Koga sam prozvao?

SNEŽANA PAUNOVIĆ:Pa, recimo, gospođu Anu Brnbić bar pet puta. 

DRAGAN ĐILAS: Pa jel ona ovde izvestilac?

SNEŽANA PAUNOVIĆ:Nije ona ovde izvestilac. 

DRAGAN ĐILAS: Kako se to zove, nisam stručan?

SNEŽANA PAUNOVIĆ:To se zove ovlašćeni predstavnik jedne poslaničke grupe, ali to ne ostavlja prostor da vi u trenutku kada niste prozvani dobijete pravo na repliku. 

DRAGAN ĐILAS: A šta je Bulatović govorio?

SNEŽANA PAUNOVIĆ:Bulatović je reklamirao Poslovnik, to je druga dimenzija. Verujem u gospođu Tepić koja će pomoći vama. Kolega Bulatoviću, ne znam šta on misli, još manje znam šta vi mislite. Ja mislim da ću bez osnova da dam gospodinu Đilasu pravo na repliku, a vas molim da se smirite.

DRAGAN ĐILAS: Hvala vam puno. Ne znam za ove šunke i to, to što rekli, gospodine, da ste korumpirani lopovi, to se slažem, hvala vam na tom priznanju. Što se tiče gospođe Brnabić, koja me je prozvala i prozivala u medijima i nazvala najstrašnijim rečima, ja sam obećao da ću odgovoriti u Skupštini, uvek na isti način, na svaku laž o meni – istinu o vama. Nisam ja, gospođo Brnabić, kao vaša ekipa organizovao Belivuka i ekipu da pale one baklje i da puštaju ona skandiranja, tako da o tome neću. Mislim da vi, gospođo Brnabić, ne biste smeli da sedite na mestu predsednice parlamenta, jer svaki dan kršite zakon ove zemlje i svi u ovoj sali i svi koji nas gledaju sada znaju da ja govorim istinu, znaju i nadležne institucije, ali ćute. Smejte, smejte se. Kršite zakon, to za vas nije problem, jer vi u SNS-u, na čelu sa šefom, smatrate da to za vas ne važi, a nemate hrabrosti da drugima omogućite ono, ne ono što ste sebi dali za pravo, nego bar ono što njihova ljudska prava zadovoljavaju, iako imate većinu u ovom parlamentu. To o vama sve govori. Neke od ovih diskusija se odlučno uklapaju u to da je danas Svetski dan mentalnog zdravlja, neću da imenujem, da ne bih nekog vređao, svako će se prepoznati. Neću dalje odgovarati na laži i vređanja i ove besmislice o 180.000, ne znam, godina, sestre medicinske, itd. Najbolji odgovor, gospodo, za vas koji hoćete da kopate litijum daće narod na nekim izborima. A ja ću vam, za kraj, svima vama, citirati reči velikog Zorana Radmilovića: „Kada umreš, ti ne znaš da si umro i nije ti teško, teško je drugima“. Isto je i sa glupima, gospodo. Hvala. 

SNEŽANA PAUNOVIĆ:Pravo na repliku, gospođa Ana Brnabić. Izvolite. 

ANA BRNABIĆ: Hvala vam. Vidim da se mašinski mozak nešto zbunio, jer valjda 180.000 prosečnih plata ne može da izračuna, ali evo sad ću ja polako, za građane Republike Srbije i za njega. Mašinski mozak je 619 miliona evra uspeo da ukrade od građana Srbije, tako što je uzeo sve sekunde, između ostalog, RTS-a, pa ih prodao skuplje, pa je tako pokazao da je veliki biznismen. To tako baš ume svako. Onda je napravio marketinšku kompaniju, pa su sva javna preduzeća morala da angažuju tu marketinšku kompaniju da radi za njih, pa je tako i u vreme dok je Narodni muzej bio zatvoren takođe ta kompanija radila marketing za zatvoreni Narodni muzej. Evo, dosta je jednostavno, sad ću vam reći. Prosečna plata medicinske sestre u vreme dok je on vodio Srbiju, prosečna neto plata, bila je 286 evra. Dakle, mesec dana je morala da radi jedna medicinska sestra najteži, najodgovorniji posao i nakon tih mesec dana oni su mislili, takva im je bila ekonomija, da je ta žena zaslužila, ili medicinski tehničar, 286 evra. Dakle, 286 evra kada pomnožite sa 12, to znači da je njena prosečna neto godišnja plata bila 3.432 evra. S obzirom na to da je on, gospodin, samo prijavio 619 miliona evra, a gde je ono što nije prijavio i ono što je dodatno kupio, ali da kažemo samo 619 miliona evra, to kada pomnožite, tu njenu godišnju platu od 3.432 evra sa 180.000 godina, dođete u stvari na nešto manje, 617.760.000 evra. Tako da je morala da živi duže od 180.000 godina, da radi od prvog do poslednjeg dana svog života, da ne plaća račune, da ne jede, da nema porodicu, da bi zaradila ono što je on oteo za 10 godina. Eto, da pomognem mašinskom mozgu. Hvala. 

SNEŽANA PAUNOVIĆ:Hvala, gospođo Brnabić. Po redosledu prijavljenih govornika, Žika Gojković. Izvolite. 

ŽIKA GOJKOVIĆ: Hvala. Poštovana predsedavajuća, uvažena ministarko i članovi kabineta, dame i gospodo kolege poslanici, ja sam pažljivo pročitao ovaj predlog zakona, kao što sam i pažljivo slušao skoro svakog, skoro svakog govornika, ali ovo što smo danas imali prilike da vidimo, ovu strast i ekstazu kod pojedinih govornika iz opozicije me je stvarno ponukalo da razmislim šta se to danas desilo. Moram ozbiljno da vam kažem, kakve su to vakcine koje mi danas i juče primamo? Da li smo primili svi iste vakcine, jer ja vidim kod nekih ljudi iz opozicije kako im se menja izraz lica, deformiše im se lice? Jedan je crven, drugi je rumen, treći je i žut i crven. Tako da, iskren da budem, ja tu vakcinu neću primiti. Ova četvorodnevna rasprava je u potpunosti razotkrila svu jad i bedu, ali i raspolućenost i potpuni amaterizam unutar opozicije. Mi smo znali da su im rečnik, kao i taktika skroz identični i usklađeni sa onim što govori i čini Kurti, i to nije od juče, i to nije slučajno. Znali smo, takođe, da ti ljudi nemaju ni zrno ljudskosti, pokušavajući da čak i za strašnu tragediju u „Ribnikaru“ optuže predsednika Vučića, a sve sa ciljem ne bi li pokupili jeftini politički poen, zloupotrebljavajući tugu u koju je bila zavijena cela naša zemlja i ceo region. Nešto slično se nije nikada dogodilo u iole normalnim zemljama sveta. I dok je ceo region tugovao, ovi politički lešinari su u tome videli šansu. Naravno, kako to uvek biva, istina kad-tad izađe na videlo i ti politički lešinari su dobili svoje na izborima, tačnije bili su počišćeni. Ali na ovoj sednici su verovatno prevazišli sami sebe. Tačnije, pokazali su koliko su daleko svi spremni da idu u svojim lažima i teorijama zavera. Ništa drugo nije moglo ni da se očekuje, jer su ovo logične posledice izostanka bilo kakve smislene politike, a i odgovornosti, čak i prema svojim biračima. Radi građana, pogotovo onih koje su ove sveznalice, a neko će reći neznalice, uspele da prevare, na neki način, jer nažalost, kod nas, kod našeg naroda laž se uvek bolje primala nego istina. Jer kad ponovite neku laž više puta, neki ljudi počnu da veruju u to. Zato sam ponosan na sve kolege svoje poslanike iz naše poslaničke grupe, koji strastveno iz dana u dan pokušavaju da pokažu šta je istina, govoreći isključivo jezikom činjenica. Zato ću to raditi i ja danas. Da počnemo, činjenice. Činjenica je da je „Rio Tinto“ u Srbiju došao 2001. godine. Godine 2004. su dobili prva istražna prava, a 2006. i 2011. godine su se menjali zakoni upravo onako kako bi to odgovaralo „Rio Tintu“. Godine 2012. litijum su proglasili najvećim blagom Srbije i za to postoje dokazi, pisani dokazi. To znači da sve i kada bi država poželela da poništi sve što je potpisano za vreme vladavine DS i DSS, podsetiću vas da su imali vlast na svim nivoima, od mesnih zajednica do republičkog nivoa, država bi plaćala takve penale, da poljoprivreda, prosveta, zdravstvo bi mogli samo da sanjaju o boljim uslovima. Takođe, usvajanje ovog nakaradnog zakona unazadilo bi Srbiju, u smislu da ne bi bilo nikakvih novih vodoizvorišta, da ne možemo više da gradimo kuće, puteve, jer za sve to su potrebna geološka istraživanja. O novim potencijalnim investitorima da i ne govorim. Bilo bi pitanje kako bismo zadržali neke postojeće. Sa druge strane, još malo činjenica. Litijum je nafta 21. veka, a za naftu se nekada i to ne tako davno su se vodili ratovi. Danas će litijum i proizvodi povezani sa litijumom obeležiti pravce razvoja i koncentraciju moći i interesa oko ove strateške sirovine, što znači da bi Srbija upravo zbog litijuma postala značajan geopolitički igrač na evropskom kontinentu. Naravno, to ne odgovara Kurtiju, to ne odgovara stranim službama, ali ono što je strašno, to ne odgovara i nekim našim građanima, koji sebe nazivaju opozicija, jer više je nego očigledno da potreba za litijumom raste iz godine u godinu, pogotovo zbog automobilske industrije, i to niko ne može da ospori, pa, čak ni onaj njihov ginekolog, stručnjak, koji je zalutao u ovu materiju, osim ako svoju profesiju ne dovodi u vezu sa rudarstvom i iskopinama, a tada mogu samo da žalim one njegove pacijente. Ima nešto važno što treba reći, i nažalost, vrlo retko to možemo da vidimo čak i u sredstvima javnog informisanja, od toga opozicija beži kao đavo od krsta, a to je da je još 2023. godine, usvojen standard IRMA u Evropi, koji predstavlja sveobuhvatnu standardizaciju o odgovornom rudarstvu. Te mere moraju da sprovode sve države i firme, pogotovo kada su u pitanju ekološki standardi, to je dokument od nekih 180 strana, gde je sve precizno i detaljno opisano i pazite, niko ne može da proda proizvod ako nije dozvoljen za taj standard. Zato oni prećutkuju iz opozicije ovo i zato nam pričaju o Madagaskaru, o Gvineji, pa, mi smo u Evropi gospodo, Evropa je odavno napredovala i u Evropi takve stvari ne mogu da se rade. Poštovane kolege, a pogotovo, građani koji pratite ovu sednicu evo, već četiri dana, a mislim da smo je mogli završiti za dva dana, uzgred, samo da kažem, da jedno zasedanje Skupštine košta oko 50.000 hiljada evra, pa neka građani vide i procene ko govori o temi, ko želi pravi boljitak za svoju zemlju, a ko želi isključivo ličnu promociju i usko stranačke poene. Sada je definitivno jasno da kod ovakve opozicije nema nikakve politike, već samo populizam i demagogija, protkani mržnjom prema svakome ko drugačije misli, a pogotovo patološkom mržnjom već sada, prema predsedniku Vučiću, neretko nažalost, i prema njegovoj porodici, pa čak i prema deci koja nemaju nikakve veze niti sa litijumom niti sa bilo kakvom drugom politikom. Kada govorimo o brizi za poljoprivredu, mogu da kažem da kao unuk još predratnog kulaka, koji je ceo svoj život proživeo na salašu, na kojem sam uzgred i ja rođen, proživeo živeći od zemlje, da ne trebaju nikakvi lakeji iz kruga dvojke, ili ekološki talibani, ili oni tzv. poljoprivrednici koji se slikaju za traktorom u majici Paul&Sark od nekoliko stotina evra, a pri tom, zagledaju kakve pantalone nosi predsednik Vučić. Takvi ljudi meni ne trebaju da govore šta znači poljoprivreda i poljoprivredno zemljište. Ja to jako dobro znam. Što je mnogo važnije to zna 2.300.000 hiljada glasova koji su dali glas Aleksandru Vučiću i Vladi koju predvodi Miloš Vučević, uspešno, a u ova četiri dana upravo je to uspešno i reprezentovala resorna ministarka. Za kraj, preduhitrio me moj kolega Bakarec, jer sam mislio da ovo niko nije spomenuo, ali nije zgoreg spomenuti još jednom. Želim da čestitam predsedniku i Vladi Srbije za još jednu lepu vest, a to je, kao što je već rečeno, dobijen investicioni kreditni rejting, samo je izostavljeno još i to da smo jedina država na Balkanu koja je to dobila. To su gospodo činjenice, da smo jedina država koja je kandidat u EU, koja je dobila takav rejting. To pokazuje koliko odgovorno naša država vodi finansijsku i ekonomsku politiku i koliko nas laž i mržnja samo motivišu da budemo bolji, jači i hrabriji u odnosu na vas. Zato glavu gore, braćo i sestre idemo dalje. Živela Srbija. 

SNEŽANA PAUNOVIĆ:Reč ima Vladimir Pajić. Nije tu. Borislav Antonijević. Nije tu. Izvinite, reč ima doktor Milica Marušić Jablanović. MILICA 

MILICA MARUŠIĆ JABLANOVIĆ: Zahvaljujem. Negde sam se prepoznala, delimično kod ovih ekoloških talibana. Htela bih da citiram mišljenje Vlade koje sam imala čast da pročitam i koje kaže da će Republika Srbija da zaštiti svoje interese kroz učešće u lancu vrednosti električnih vozila i osigurati da se primenjuju najveći ekološki i socijalni standardi. Ovo zaista lepo zvuči, ali sa druge strane praksa vas na žalost demantuje, jer mi imamo u Srbiji negde oko 250 neuređenih rudarskih deponija, odnosno deponija rudarskog otpada i sada treba da verujemo da će ta praksa da izmeni i da postane povoljna po nas. Ne samo da nije urađen rudarski otpad širom Srbije, nego nisu ni deponije običnog smeća, pa tako imamo i podatak MUP-a iz 2022. godine da je na deponijama bilo oko 1700 požara, zabeleženih. Recimo, na putu Ćićevac-Varvarin jako često gori smeće u šta sam se lično uverila i truje stanovnike najmanje dve opštine. Kada se pogledaju podaci o zagađenju vazduha i njegovim efektima kod nas oko 17000 ljudi umre pre vremena zbog zagađenog vazduha. Tako da ne znam kako ikako možemo da verujemo u ovo lepo sročeno mišljenje Vlade. Recimo, deponija u Vranju je imala rok upotrebe do 2018. godine i očekivano je da se ona proširi, odnosno da se izgradi sanitarna deponija za šta smo uzeli kredit. Deponije i dalje nema, ali zato ovo smetlište neuređeno gori jako često. Eto, zašto mi ne možemo da verujemo vama, a ne možemo da verujemo ni Rio Tintu, kako mi tako i građani Srbije, jer ko će za Boga u Srbiji da dozvoli da 17 cisterni sumporne kiseline bila ona topla ili hladna, svakoga dana prolazi kroz Srbiju gde su za tri godine 190 puta vozovi ispadali iz šina. Zašto ne verujemo Rio Tintu, o tome smo govorili prethodnih dana. Jedan od razloga je i ovaj njihov zahtev za određivanje obima i sadržaja studije o proceni uticaja koji je zapravo prilično krnj i nepotpun, što pokazuje da oni zapravo kriju šta žele da rade u Srbiji, zato smo mi podneli zahtev da resorno ministarstvo ovaj njihov zahtev odbije. 

SNEŽANA PAUNOVIĆ:Zahvaljujem. Stefan Janjić. Umesto profesor Pavićevića, Natalija Stoimenović. Moram da vam priznam nešto toliko je izmena na ovom spisku bilo da se teško snalazim. Svi ste dolazili da nešto molite. Koleginice Natalije nema. Sada reč ima Vladimir Jelić. Izvolite. 

VLADIMIR JELIĆ: Zahvaljujem. Dame i gospodo, braće i sestre, uvaženi građani Srbije, ova vlast će biti uplaćena po tri stvari. Prvo, što je ukinula i poslednje atribute srpske državnosti na Kosovu i Metohiji i našu južnu pokrajinu predala Albancima bez ispaljenog metka. Drugo, po milijardama duga u evrima koje će naša deca, unuci i praunuci vraćati. I, treće, što je pokušala Rio Tintu da omogući pustošenje zapadne Srbije i da ostavi zemlju i buduće generacije bez najvažnijeg resursa u narednim decenijama, a to je voda za piće. Predsednik Srbije i njegova SNS uporno obmanjuju narod kako još ne znaju stav da li će podržati projekat iskopavanja litijuma ili ne. Ako još ne znate konačan stav, gospodo, zašto onda već sada gradite infrastrukturu za Rio Tinto? Zašto je 50 hiljada kubika betona ugovoreno za sledeću godinu sa jednom firmom iz Šapca za potrebe Rio Tinta? Zašto je Rio Tinto tako siguran da će početi sa radom pa izdvaja ogromna sredstva za kupovinu zemlje i ugovaranje betona? Zašto potkupljujete, odnosno, zašto potkupljuje Rio Tinto uticaj na ljude zapadne Srbije poklanjajući im traktore i nudeći ogroman novac? Kojim im je obećao da će raditi i pružiti garancije za to kada su spremni da troše tolika sredstva? Takve garancije može da pruži samo jedan čovek u državi i svi znamo u sali ko je to? To je predsednik Srbije Aleksandar Vučić a to zna i cela Srbija i čitav naš narod. On je izdao naredbu direktoru BIA da sve svoje kapaciteta iskoriste za to da se stvore uslovi za početak rada Rio Tinta i oni uveliko već rade na tome. Ako još niste doneli odluku kako tvrdite, od kud ovakva naredba i zašto je predsednik Srbije dao izjavu za strane medije, citiram – mi držimo našu reč kada govorimo o kopanju litijuma, obećali smo Nemcima da ćemo raditi s njima i radićemo sa njima bez obzira šta će oni raditi sa nama. Kraj citata. Vaše metode manipulacije smo dobro naučili. Zašto ne kažete narodu da ste odluku već odavno doneli i samo čekate pogodan momenat da je sprovedete do kraja, odnosno, posle sledećih izbora republičkih koje planirate 2027. godine, zajedno sa redovnim predsedničkim izborima. Znate i sami da ste izgubili na njima ako bi ste narodu rekli istinu i svoje planove za posle izbora. Zato pribegavate metodi zamajavanja građana lažnim studijama izvodljivosti i uticaja na životnu sredinu koji će trajati dve godine, taman da dobijete na vremenu do sledećih izbora. Isto tako ste čekali da prošli republički izbori u decembru prođu pa da priznate registarske tablice lažne države Republike Kosova, i iako ste pet godina pre toga uporno govorili da to nikada nećete uraditi. Pre izbora ste govorili da je projekat Jadar i da Rio Tinto nikada neće početi sa radom. Onda ste odmah posle izbora ponovili pitanje iskopavanje litijuma i tako obmanuli građane, a naročito svoje glasače. Znamo za vaše planove da do 2027. godine, kao što ste sprovodite veleizdajnički, antisrpski, francusko nemački plan, korak po korak, malo po malo, gotovo neprimetno za narod u Srbiji, ali i ne za Srbe na KiM, koji tek sada vide efekte vaše vladavine. Isto tako , u naredne dve godine, jedno za drugom u tišini obezbedićete radne dozvole i menjati zakone u skladu sa potrebama Rio Tinta. U isto vreme na taj način želite da kupite još jednu podršku zapada da zažmure na vaše izborne krađe koje planirate i za sledeće izbore. Ne možete više varati i lagati ovaj narod, gospodo naprednjaci. Niko vam više ne veruje i svi su spoznali vaš sistem manipulacije. Krajnje neuverljivo i smešno deluje kada vi kažete da će EU, i državne, odnosno vaše institucije biti garant kontrole ekoloških kvaliteta, odnosno standarda za kompaniju Rio Tinta. Da li će EU garantovati isto onako kao što je bila garant prilikom potpisivanja sa Dačićem i Vučićem, Briselskog sporazuma, pa su sve tačke sporazuma koje su bili u korist Albanaca sprovedene, a samo jedna koja je bila u korist Srba, a to je zajednica srpskih opština, nije do dana danas, a prošlo je 12 godina. Da li će EU isto tako pružiti garancije kao za ovaj sporazum? Zar stvarno mislite da će bilo ko iz EU, da štiti interes Srbije naspram interesa najjačeg investicionog fonda na svetu a to je „BlekRok“, koji je suvlasnik Rio Tinta. To je isti onaj BlekRok koji je pozajmio novac Ukrajini da kupuje Američko oružje u ratu protiv Rusije i koji daje sve od sebe da rat što duže traje, kako bi se što više zaradilo. Da li je to taj dobrotvor BlekRok, koji će da nam razvija Srbiju kako vi kažete, isto kao što trenutno razvija Ukrajinu, pretvarajući u koloniju Zapada i u prah i pepeo. I koje to institucije Srbije će garantovati za ispravnost projekta Jadar? Dobro znate da oni više ne postoji, sve ste ih uništili u zadnjih 12 godina, i one praktično ne mogu biti garant ničega. Kažete da projekat Jadar niko normalno ne bi trovao svoj narod i da opozicija priča gluposti. Apsolutno netačno, kao što su gotovo svi naši kraljevi svoju vladavinu završavali kao monasi, POKS predlaže predsedniku Srbije Aleksandru Vučiću da se zamonaši što pre i što dalje od nas, u manastir Hilandar, i tako spase Srbiju od sebe i spase svoju dušu. Rio Tinto, naprednjaci, Aleksandre Vučiću, nećete kopati.

SNEŽANA PAUNOVIĆ:Hvala vam. Po redosledu prijavljenih govornika, koleginica Dragana Lukić. 

DRAGANA LUKIĆ: Zahvaljujem predsedavajuća. Poštovani građani republike Srbije, poštovane kolege narodni poslanici, poštovani ministre sa saradnicima, najpre da se zahvalim predsednici Skupštine, gospođi Ani Brnabić, što je omogućila da se o ovakvom zakonu raspravlja u redovnom zasedanju, jer bi bila velika šteta da je opoziciji uspeo plan i da do ove rasprave ne dođe. Ko god pročita predlog zakona, jasno mu je zašto su molili Boga da do ove sednice ne dođe. Zato što će između ostalog i onaj deo građana, koji je možda verovao u česitost namere opozicije, shvatiti da je bio obmanut i da su poslužili samo kao broj na ulici u protestima, koji su opoziciji potrebni da se vrate na vlast, jer su u poslednjih pet godina četiri puta izgubili na izborima i trenutno ova tema im je jedina šansa za opstanak na političkoj sceni. Filozofija apsurda je licemerje da danas protiv projekta govore oni koji su doveli kompaniju u Srbiju, oni koji su promenili zakon da onaj ko vrši istražne radnje, automatski ima pravo eksploatacije u ovom slučaju kompanije Rio Tinto i time oduzeli Srbiji sva prava i mogućnost da možda ona bude ta, koja će eksploatisati neku istraženu rudu ili pak da raspiše tender i odluči ko će to da radi. Danas se protiv projekta bore i oni koji se međusobno svađaju, ko se prvi setio teme ekologije, oni kojima su uz dužno poštovanje njihove profesije, stručnjaci za ovu temu, ginekolozi i šumari. E sada u ovakvom predlogu zakona, pronašla sam jednu tačnu rečenicu. Naime u razlozima za donošenje zakona su naveli – ruda je dobila ime po reci Jadar, u čijoj blizini su planina Cer i reka Drina. To je tačno. Ali se pitam, zašto nisu naveli planinu Gučevo, koja je takođe u neposrednoj blizini, nisu naveli zato što žele da manipulišu emocijama građana, kada pominju Cer. Neki od njih su planirali otvaranje rudnika na stogodišnjicu Cerske bitke. I kao što sam rekla za ovom govornicom, i ponosno to ističem, rođena sam na obroncima planine Cer i ne mogu oni više da vole Cer, od nas koji smo tamo rođeni, i koji tamo živimo i uopšte mi nije jasno zašto pominju Cer, kada se ruda litijuma nalazi jedino u Gornjim Nedeljicama, nema je više nigde u Srbiji, pa ni na Ceru. Pošto živim u Loznici, saradnike opozicije ove lažne borbe znam kao zlu paru i s toga zaista izuzimam deo iskreno zabrinutih građana, koji sa strukom treba da reše sve svoje nedoumice, strahove i pitanja. Govorim o pojedinim mojim sugrađanima, koji su dobrovoljno prodali svoja imanja kompaniji, jer nikakva eksproprijacija i nikakva otimačina nije pretila jer niko i kada na tim parcelama nije proglasio javni interes, i to su ljudi koji se danas kunu u čestitost, a nas nazivaju lobistima. Poštovani građani, Rio Tintu danas ne trebaju lobisti, danas su sva prava zagarantovana izmenama Zakona iz 2006. i 2011. godine. Tako nas lobistima i izdajnicima naziva jedna Dajana Đedović, koja se na prošlim izborima u Loznici kandidovala za gradonačelnika ispred opozicije, vodila je kampanju na borbi protiv rudnika. A ona je 2010. godine kao direktorica Centra za kulturu Vuk Karadžić u Loznici prihvatila, ponavljam, prihvatila dve donacije od Rio Tinta prvu u iznosu od 324.000 dinara, a drugu u iznosu od skoro 52.000 evra. I to nije sve. Njeni najuži članovi porodice prodali su imanje toj kompaniji za nekoliko desetina hiljada evra. Ona je danas odbornik u Skupštini grada Loznice. I dalje pljuje projekat, i dalje pljuje kompaniju, a pare od prodaje zemljišta vratili nisu. Sledeći moj sugrađanin, Marko Blagojević, prodao šljivike i livade za neverovatnih 717.000 evra, takođe, veliki borac protiv rudnika. U Loznici ga znaju kao direktora „Viskoze“ koji je stavio katanac i ugasio svetla na toj fabrici i ostavio 10.000 radnika na ulici, među njima i mog oca. Ni on nije vratio pare kompaniji. Zapravo, poštovani građani, niko od njih nije vratio novac kompaniji. Šta je suština svega? Oni bi da zadrže novac, da zadrže zemljište, a da proteraju kompaniju, a vi građani, vraćajte dugove i plaćajte penale. E, sada, nije baš da su svi prodali imanja kompaniji u tim lažnim ekolozima, ima neko i ko nije. To je čovek koji možda tiho govori kada mu sufliraju šta da kaže, ali uvek nosi sekiru sa sobom. Na poslednjim izborima nosio je i venac, pardon, ne na izborima, na protestima u Loznici nosio je i venac. Reč je o gospodinu Kokanoviću. Gospodin Kokanović, pre nego što je postao ekološki aktivista, bio je član udruženja koje se zove Centar za razvoj Jadra. Znači, bavio se razvojem Jadra. Nije mu smetalo što je osnivač tog udruženja prodao zemlju Rio Tintu, nisu mu smetala istraživanja kompanije u našem području. Nije mu smetalo ni to što, kako su mi rekli meštani Gornjih Nedeljica, su istražne bušotine bile i na njegovom imanju, ni to mu nije smetalo. Nije mu smetalo ni što njegove komšije prodaju kuće, tačnije njih 50. Nikom nije otišao na kućnu adresu i rekao - čekajte komšije, čekajte ljudi, nemojte da prodajete. Ne, ništa mu to nije smetalo. Šta se dalje dešava? Reši Kokanović da i on proda zemlju kompaniji, obrati se zahtevom 2019. godine, ponudom 2019. godine. Međutim, kompanija pogleda i shvati da to imanje ne ulazi u reon planiranog rudnika. E, tu kreće njegova opoziciona borba. Znači, računica je jasna, da je rudnik planiran na Kokanovićevom imanju, on bi uzeo novac i od njegovog ekološkog aktivizma ne bi bilo ništa. I taj njegov put od Centra za razvoj Jadra do „Ne damo Jadar“ zapravo je popločan neuspešnom transakcijom sa Rio Tintom. Tako da, poštovani građani, kada vas takvi plaše sumpornim kišama, zapravo se oni plaše napretka Srbije. Kada vas plaše da ćete hodati kao zombiji, zapravo se oni plaše lanca vrednosti od eksploatacije litijuma. A šta je suština i pozadina svega? Rušenje Vučića i rušenje Srpske napredne stranke, a onda bi imali priliku da vidimo već viđeno, a to je katančenje fabrika, uništavanje Vojske Srbije, priznavanje lažnih zločina i genocida, prestanak obeležavanja NATO bombardovanja, Oluja i Košara, okretanje leđa Srbima na Kosovu i Metohiji i Republici Srpskoj. Zato, poštovani građani, nemojte da verujete onima koji su doveli kompaniju, koji su planirali otvaranje rudnika na stogodišnjicu Cerske bitke, a o ekološkim standardima, zaštiti životne sredine nije bilo ni reči. Mi kao odgovorna vlast, na čelu sa predsednikom države Aleksandrom Vučićem, želimo da čujemo stvarno ekspertsko mišljenje. I u ovom trenutku ne možemo da kažemo da li će eksploatacije biti ili je neće biti, želimo da vidimo studiju, da čujemo ekspertsko mišljenje i u skladu sa tim donesemo odluku. Ako pod tim uslovima može da se realizuje projekat, on će za moju Loznicu imati višestruke benefite, od dvostrukog budžeta grada Loznice, što znači novca za sve oblasti društvenog života, novca za sve infrastrukturne projekte, značiće i biće ogroman podsticaj i podrška domaćim poljoprivrednim proizvođačima. Biće otvoreno na hiljade visokoplaćenih radnih mesta. Ali, opet ponavljam, ako studija i struka kaže da to ne može da se realizuje u skladu sa najvišim standardima EU, koji su i u skladu i sa zakonima ove države, onda projekta neće ni biti. Hvala. 

SNEŽANA PAUNOVIĆ:Hvala. Reč ima prema prijavi govornika dr Ana Jakovljević. 

ANA JAKOVLJEVIĆ: Uvaženi građani Srbije, četiri dana slušamo predstavnike vlasti kako nas ubeđuju da je rudnik u Jadru najbolja stvar koja Srbiji može da se dogodi i tu i tamo se pozovu na nekog eksperta koji je ovako ili onako povezan sa Rio Tintom, dok ti ljudi koji su povezani sa Rio Tintom i javno istupaju, kažu da stoje iza onoga što su napisali kada su radili studije Rio Tintu, ali da njihova primena zavisi od toga kako će država da reaguje. Da sumiram ukratko kako je država do sada reagovala kada je u pitanju ovaj projekat. Litijum i bor su kao minerali strateški važni za ovu zemlju uneti u Zakon o rudarstvu 2015. godine, kada su uljni škriljci isto uneti, koje pominjete ovde tri dana. Godine 2017. je potpisan Memorandum o razumevanju između Vlade Republike Srbije i Rio Tinta. Prostorni plan je donet 2020. godine, a usvojen je a da nisu bile potvrđene rudne rezerve. Sve se oslanjalo na ono što je Rio Tinto plasirao kroz studiju prethodne opravdanosti projekta, a koja je konačno potvrđena tek 2021. godine. Godine 2020. je oformljena radna grupa koju su činili predstavnici ministarstva, direktori agencija, predstavnici stranih ambasada i finansijskih institucija, dakle, bez učešća stručnjaka, koja je trebalo da se stara o implementaciji projekta Jadar. Kao rezultat toga je bila i održana konferencija u SANU, a i Akademija inženjerskih nauka je napisala dopis koji ste juče čuli od mojih kolega. Nakon protesta građana, vlast je dve godine obmanjivala javnost da je stavila tačku na ovaj projekat. I to je činila u periodu od januara 2020. godine, pa do novembra 2023. godine, kada su zapravo bili izbori. Nakon izbora, projekat je oživela, suprotno odluci Ustavnog suda, u kojoj se kaže da ukidanje uredbe ne znači vraćanje na pravnu snagu plana i odluke koji su ranije postojali. Znači, ona ne postoji u pravnom prometu. Šta je trebalo uraditi? Sačekati da se donese republički prostorni plan, a kasnije plan posebne namene koji bi ovoga puta morao da uzme u obzir činjenicu da je planina Cer 2023. godine stavljena pod posebnu zaštitu države. Sada čujemo da čekamo da se završi postupak koji je pokrenut i gde stručnjaci treba da kažu sve o ovom projektu. Pa, da pogledamo i taj postupak. On je započet u septembru i pokrenula ga je Rio Sava, tako što je podnela zahtev za određivanje obima i sadržaja studije o proceni uticaja na životnu sredinu, u skladu sa Zakonom o proceni uticaja na životnu sredinu. Ova saglasnost je jedan od važnih koraka ka dobijanju dozvole za eksploataciju. Uvidom u navedeni zahtev javnost je mogla da vidi da on nije valjano popunjen, jer u mnogim delovima ne daje odgovor na ono što se zahtevom traži, čak na momente liči na sastav one devojčice koja je, kada je trebalo da piše o sovi, pisala o kravi, jer o sovi ništa nije znala. Takođe je primenjena tehnika seckanja projekta, jer je zahtev podnet samo za deo projekta, a ne i za celinu, što je suprotno zakonu i evropskoj direktivi zato što se sprečava sagledavanje uticaja na životnu sredinu celokupnog projekta, a inače ovu praksu primenjuju i druge kompanije, strane kompanije koje posluju u Srbiji, kao što su „Ziđin“, „Lilong“ itd. Konačno, uz zahtev nije priložen idejni projekat koji je po Zakonu o proceni uticaja na životnu sredinu obaveza. Sada vas, gospodo, iz vlasti pitam - kada ti vaši stručnjaci koje pominjete daju saglasnost na ovakav zahtev, da li će za to biti kriva opet prethodna vlast? Dragi građani, za sve ovo vreme struka, koju čine fiziko-hemičari, hemičari, hidrogeolozi, elektrotehničari i drugi članovi naše akademske zajednice koje ni na koji način nisu povezani sa Rio Tintom, daje svoje mišljenje koje ponekad možete čuti na televizijama sa nacionalnom frekvencijom. Ta struka kaže sledeće - ovo bi bio jedini rudnik u svetu koji bi bio otvoren na plodnom zemljištu gde se ljudi aktivno bave poljoprivredom i od koje žive, jer se u svetu takvi rudnici grade ili u pustinjama ili u starim rudnicima. Ruda jadarit je jedinstvena mešavina minerala koje nije dovoljno poznata i ne postoji razvijena tehnologija za njenu preradu, tako da niko ne može da garantuje da neće biti štetnih posledica po prirodu i zdravlje ljudi. Pored litijuma iz rude će se izvlačiti i bor, koji je u malim količinama blagorodan, ali čim se pređe određena granica u zemljištu, vazduhu ili vodi, biljke koje se koriste za ishranu ne mogu da opstanu, tako da ljudi neće moći da nastave da se bave poljoprivredom, kako nam je rečeno. Ono što je vrlo važno u ovom trenutku reći je da pravilnik, koji reguliše dozvoljene čestice materije u zemljištu, ne prepoznaje bor. Bor je iz tog pravilnika uklonjen tako da zapravo u praksi Rio Tinto može da zagađuje zemljište borom, a da to bude u skladu sa propisima, jer ne postoji referentna vrednost. Hidrogeolozi se apsolutno protive ovom projektu, jer postoji ogromna opasnost od zagađenja podzemnih voda na području Mačve koje je područje sa najvećom rezervom. Procena ekonomskih efekata ovog projekta ste već čuli od mojih kolega, ali je važno da znate da vi, dragi građani, finansirate sve infrastrukturne projekte koji se tiču pokretanja rada ovog rudnika, a zašto su nas onomad na sednici za rebalans budžeta i zaduživali. Takve povlastice Rio Tinto nije dobio nigde u svetu. Ono što bih isto volela da pitam predstavnike vlasti - da li su proverili gde su nestale karte „Geozavoda“ o rudnim bogatstvima Srbije, a koje su naši naučnici decenijama pravili na osnovu istraživanja? Ko će odgovarati za njihov nestanak? Utvrdite ko je prodao i gde su nestale. Zato nas sada pretvarate u rudarsku koloniju bez strategije jasne za eksploataciju sirovina koje imamo i na doboš nas nudite koje kakvim belosvetskim kompanijama. Narodni pokret Srbije koji nikada nije bio deo republičke vlasti je zajedno sa kolegama iz opozicije predložio ovaj zakon, jer ste do sada, gospodo, pokazali kako se kroz ovaj projekat, tako i kroz praksu rudarenja u Boru i Majdanpeku da apsolutnu nemoć da valjano sprovodite zakone ove zemlje i da brinete o životnoj sredini i zdravlju građana naše zemlje. 

ELVIRA KOVAČ: Završite misao. Vreme vaše poslaničke grupe je potrošeno. 

ANA JAKOVLJEVIĆ: Ono što želimo da kažemo je da ovaj zakon sprečava da rudarite na način kako ste do sada rudarili. To je ideja. Ako mislite da ćete u Jadru ovako raditi, nećete kopati. To je poruka građana iz Nedeljice, stručnjaka i ostalih građana i svih nas iz Narodnog pokreta Srbije i opozicije. 

SNEŽANA PAUNOVIĆ:Zahvaljujem. Reč ima narodni poslanik dr Živan Bajić. 

ŽIVAN BAJIĆ: Hvala. Uvažena predsedavajuća, uvažena ministarka, poštovane koleginice i kolege narodni poslanici, mislim da je veoma dobro što smo u ova protekla četiri dana imali priliku da raspravljamo o ovoj temi koja je do sada delila našu javnost i što smo imali priliku da pokažemo koliko se laži i neistina nagomilalo oko ovog projekta koji može predstavljati izuzetno veliku šansu za budući razvoj naše zemlje. Mislim da je Vlada Republike Srbije, kada je vratila projekat „Jadar“ na ponovno razmatranje, pokazala, pre svega, veliku odgovornost prema svojim građanima, prema budućnosti ove zemlje, jer ne odustaje se tako lako od projekta koji, ukoliko se pokaže da se može sprovesti bez negativnih efekata po životnu sredinu naše zemlje, može doneti veliku ekonomsku korist, ali ono što je još važnije svrstao bi nas među one zemlje koje bi na svetskom nivou dale nemerljiv doprinos u borbi protiv klimatskih promena. Lično ne mogu govoriti o uticaju rudarenja na životnu sredinu, jer nisam za to dovoljno stručan, ali ono što jeste očigledno i što svi mnogo bolje razumemo jesu ekonomski efekti koje ova potencijalno najveća grinfild investicija u istoriji naše zemlje može doneti našoj zemlji. Preko tri hiljade novih radnih mesta u toku izgradnje samog rudnika, zatim preko 1.300 iznad proseka plaćenih radnih mesta u toku eksploatacije i prerade rude, stotine miliona evra novih u budžet Republike Srbije, a na osnovu poreza i rudne rente. Ono što je najvažnije jeste da će većina rude ostajati u Srbiji da se, kao sirovina, koristi za proizvodnju gotovih proizvoda, što će u Srbiju dovesti visoko tehnološke investicije za proizvodnju katoda, baterija i konačno električnih automobila koji će otvoriti preko 20.000 novih radnih mesta i budžetu Republike Srbije doprineti sa novih 11 milijardi evra godišnje prihoda. Pored svih tih ekonomskih benefita koji su više nego očigledni, odgovorni ljudi koji vode ovu državu, i predsednik Republike Aleksandar Vučić, i predsednik Vlade Miloš Vučević, i svi članovi Vlade, od samog starta naglašavaju da projekta neće biti ukoliko se pokaže da postoji bilo kakva mogućnost da se našteti životnoj sredini. Opozicija bi želela da paušalno, olako zabrani iskopavanje litijuma, da se veoma lako iz političkih razloga odreknemo ove komparativne prednosti koje smo dobili od prirode i Boga, da nešto zabranimo bez toga da je urađena studija uticaja ovog projekta na životnu sredinu. Ovakav predlog za izmenu i dopunu zakona se u najmanju ruku može nazvati neozbiljnim i neodgovornim prema građanima Srbije. Usvajanjem ovakvog predloga direktno bismo narušili Ustav Republike Srbije i usvajanje ovog predloga je direktno u suprotnosti sa strateškim interesima razvoja naše zemlje. Građani Srbije bi na ovaj način, ali i privreda Srbije, izgubili bi osnovnu pravnu sigurnost, što bi svakako za budućnost značilo da stavljamo tačku na ekonomski razvoj naše zemlje. Diskusija o ovom projektu treba da se vodi, pre svega, na osnovu urađene studije uticaja na životnu sredinu i da se vodi kroz dijalog između eksperata zasnovan na tačnim, proverenim, naučno dokazanim činjenicama. Utisak je da se građani Srbije guše u dezinformacijama koje plasiraju nestručni političari koji se predstavljaju kao stručnjaci iz oblasti ekologije i rudarstva. I sam predlog za izmenu zakona je pun neistina i obmana za građane Srbije, od načina za preradu rude, do toga da će se litijum iskopavati i u onim krajevima Srbije gde litijuma nema. Ono što je još gore jeste da je građanima Srbije u proteklom periodu bila uskraćena mogućnost da se pravilno informišu o ovom projektu iz razloga što svaki ekspert koji bi se usudio da kaže nešto o rudarstvu, rudarenju ili ovom projektu, a da je suprotno interesima opozicije bio bi etiketiran, ako ne i javno linčovan. Na takav način mi nikada ne bismo imali mogućnost da dobijemo sve prave činjenice o ovom projektu. Ukoliko smo stvarno odgovorni prema svojoj zemlji, ja lično smatram da jesam odgovoran čovek i prema sebi, prema porodici, prema prijateljima i prema svim građanima ove zemlje, mi treba da hrabrimo, ako ne i da molimo stručnjake iz oblasti rudarstva i ekologije da se uključe u izradu studije uticaja, da kasnije učestvuju u javnoj raspravi, da svima nama koji nemamo dovoljno informacija o ovom projektu kroz angažovanje svog znanja daju i razjasne sliku o ovom projektu, da utiču i na potencijalnog investitora da uradi sve što je neophodno da se zaštiti naša priroda, bez obzira koliko dodatnog novca to koštalo investitora. Zaista, litijum treba iskopavati samo ukoliko se pokaže da nema štetnih i negativnih efekata po životnu sredinu. Ukoliko struka bude rekla – ne na kraju, neka to bude ne, ali hajde da sačekamo da nam stručnjaci iz navedenih oblasti kažu, a nakon njih i nadležne institucije šta je najbolje za Srbiju. Međutim, uzimajući u obzir činjenicu da će najrazvijenije zemlje Evrope iskopavati litijum, da u tim zemljama nema antilitijumskih histerija, da Evropa litijum označila kao strateški važnu sirovinu, siguran sam da se u 21. veku mogu pomiriti ekologija i ekonomija, da se sve može raditi po najvišim standardima zaštite životne sredine i da tako treba pristupiti i ovom projektu. Nažalost, pokazalo se da je ovo tema na kojoj opozicija želi da sruši Aleksandra Vučića, ali na njihovu žalost građani Srbije znaju ko je u proteklih 12 godina vodio odgovornu politiku, ko ima jasnu viziju budućeg razvoja Srbije. Zahvaljujući toj politici Srbija je danas i ekonomski i finansijski stabilna zemlja. Srbija je jedina zemlja kandidat za članstvo u Evropskoj uniji koja je dobila investicioni kreditni rejting. U Srbiji se danas grade putevi, pruge, bolnice, škole, otvaraju se fabrike, otvaraju se nova radna mesta, rastu plate, rastu penzije. U Srbiji se ulaže u kapitalne projekte. Još jedna od ključnih stvari koja će doprineti budućem razvoju naše zemlje, izložba EKSPO će u Srbiju dovesti čitav svet. E, tako treba pristupati odgovorno prema građanima Srbije, truditi se da se ne propusti ni jedna šansa koja može doneti dobro građanima ove zemlje. Na takav način treba pristupiti i ovom projektu, projektu koji može doprineti da naša zemlja dobije mnogo povoljniju i stratešku i političku poziciju, projektu koji nas može odvesti u društvo najbogatijih i najrazvijenijih zemalja Evrope. Ne smemo i nećemo dozvoliti onima kojima su njihovi lični, politički interesi ispred interesa građana Srbije, da zaustave razvoj naše zemlje. Živela Srbija i hvala. 

SNEŽANA PAUNOVIĆ:Zahvaljujem. Reč ima narodni poslanik Borko Stefanović. Molim da se prijavite. Izvolite. 

BORKO STEFANOVIĆ: Hvala, gospođo predsedavajuća. Poštovani građani, kolege poslanici, čuli ste niz argumenata zašto bi bilo važno prihvatiti ovaj Predlog zakona, zbog čega smatramo da u ovom trenutku uz nedostatak države, uzurpirane institucije, nedostatak nadzora, garancija je štetno i može biti katastrofalno po našu zemlju, po zdravlje građana, po životnu sredinu, da sada realizujete projekat iskopavanja litijuma u Srbiji. Ovo sada nije više pitanje nikakvih stranačkih opredeljenja i nije pitanje da li je bilo ko u opoziciji protiv rudarenja kao takvog, jer niko nije protiv rudarenja. Niko nije protiv progresa naše zemlje. Ono protiv čega smo jeste da se po svaku cenu i svom silom pokušava od strane ove vlasti, koja se svela na lobiste Rio Tinta, progura ovaj projekat koji je sumnjiv, koji nema garancije i koji može vrlo lako, znajući šta ste uradili u Boru, šta ste uradili u Ling Longu, šta ste uradili na Staroj planini, šta ste uradili na drugim mestima i u Beogradu na vodi, da dovede ili do ugrožavanja zdravlja ili do masovne korupcije. Nije normalno, poštovani građani, da bilo koja kompanija se stavlja ispred interesa vas, ispred interesa ove zemlje. Zbog toga ja koristim ovo kratko obraćanje, da pozovem poslanike SNS, SPS, SVM, SDP-a svih ovih ljudi iz vlasti koji ovde sede, glasajte za ovaj zakon zato što će vaše izjašnjavanje i prozivkom vašeg imena pored vas zauvek stajati jedno ogledalo, kroz koje ćete moći da se pogledate, ali vam se neće svideti to što vidite. Građani Srbije će moći da vide ko je od ljudi koji ovde sedi ispred vas i koji su vam garantovali i lagali vas da neće kopati litijum do juna, a od juna su vas lagali i rekli da će sada kopati. Sada imate priliku da glasate za ovaj zakon i da se ovaj projekat zaustavi, jer ne donosi ekonomsku korist, nema garancije za zdravlje ljudi i opasan je primer uzurpacije države od jedne kompanije kroz volju SNS. Pokažite sad ko ste i šta ste. Stanite iza sebe, svojih postupaka i pokušajte da sačuvate obraz pred građanima Srbije koji su glasali za vas. Hvala. 

SNEŽANA PAUNOVIĆ:Zahvaljujem. Vreme predviđeno za vašu poslaničku grupu je potrošeno. Reč ima narodni poslanik Igor Bečić. 

IGOR BEČIĆ: Dame i gospodo, poštovani građani, danas ovde raspravljamo o Predlogu zakona koji je podnet od strane opozicionih poslanika i u javnom diskursu mogli ste da čujete da Vlada većine izbegava raspravu o ovoj temi, a ova sednica ukazuje da su opet obmanuli javnost, što se često dešava, posebno kada je u pitanju priča oko iskopavanja litijuma, a i niz drugih stvari. Svedoci smo da od najvećih zagovornika istraživanja i eksploatacije litijuma i bora politički akteri opozicije su postali najveći protivnici. Zašto niste stali na put istraživanjima 2004. godine kada ste dali sve potrebne dozvole? Ne, već ste 2006. 2008. i 2011. godine produžavali dozvole i menjali zakon. Zaboravili ste na pompezno otvaranje rudnika 2014. godine. Da ne govorim o izmeni Zakona o rudarstvu, da ste i u tom trenutku kasnije promenili resornog ministra, u stvari deo ministarstva u rekonstrukciji Vlade pridodali ne više gospodinu Naumovu nego sada jednom ortopedu koji to bolje zna da uradi i da vodi taj resor. Tako i u tom trenutku postali ste najveći lobisti za Rio Tinto. Evidentno je da pitanje litijuma koriste kao deo politike kampanje i još jedan vid napada na predsednika Aleksandra Vučića. Ja ne razumem toliku mržnju prema predsedniku Vučiću i njegovoj porodici. Mada kada danas vidim šta govori jedan od lidera opozicionih stranaka koja je to mržnja i ostrašćenost prema predsedniku Vučiću biva nam jasno. To isto video sam i juče na jutarnjem programu. Takođe je gostovao jedan opozicioni lider da ponovo pokušavaju da govore o predsedniku koji je najavljivao i tražio ubistva Muslimana i mržnja koja sa tih tajkunskih medija svakog dana je takva da to za ovih 27 godina u ovom parlamentu nikada nisam video do sada. Taj lider opozicione stranke u intervju 2017. godine je izjavio kako je kod Loznice otkriveno drugo po veličini nalazište litijuma u svetu i najveće u Evropi i kako je to šansa za Srbiju, na osnovu koje će zaposliti hiljade i hiljade ljudi i naprviti brend od naše zemlje. U čemu je sada problem? Onda u tome što on sada nije na vlasti, što je očigledno to jedini razlog zbog čega diže čitavu tajkunskim medijima. Postoje i oni koji su sami nudili zemlju kompaniji Rio Tinto i kada su dobili odgovor da će se rudnik nalaziti na drugom mestu od tog trenutka postaju ekolozi i protivnici rudnika. Da li se ovo pretvorilo u lični obračun od strane određenih lica sa kompanijom Rio Tinto? Tako izgleda. Vlada je više puta istakla da će zdravlje ljudi i zaštita životne sredine biti imperativ kada je u pitanju projekat „Jadar“, kao što je u svakom projektu ekologija ispred svega. Svi ekološki standardi moraju se poštovati i to jasno, a ne da se donose zaključci na osnovu pretpostavki, ignorišu sve činjenice i zastrašuje narod, čime opozicija jasno pokazuje neodgovoran pristup kao i ovim Predlogom zakona koji ima mnogo manjkavosti i kao što sam rekao za 27 godina u parlamentu nisam bio u prilici da pročitam ništa više amaterski, konfuzno i čak i kada bi ovaj zakon nekim čudom bio usvojen on je neprimenjiv, jer nije ništa mogao da reši, a pogotovo ne ono što vi želite. Ne prihvatljivo je da se protivite razvoju naše ekonomije i unapređenju životnog standarda ljudi i privlačenju novih investicija samo zato što se Srbija razvija za vreme predsednika Vučića i SNS. Zar interes građana ne treba da bude iznad svih političkih interesa i želja da se samo dođe na vlast zloupotrebom ovih tema? Da ne kažem da koristite svaki tragičan trenutak kao lešinari, kao što su Korona virus, poplave i ostale vremenske nepogode. Licemeri kao što ste vi Srbija do sada nije videla. Kao narodni poslanik podržavam razvoj Srbije i istorijsku šansu koja nam pruža litijum, kao nova snaga napretka i modernizacije. Isto tako sa sigurnošću mogu da kažem da se neće ništa raditi što može ugroziti zdravlje građana i narušiti životnu sredinu. Vlada se uvek vodi mišljenjem stručnjaka, na osnovu dubioznih studija i istraživanja, ali ne nekim kvazi ekspertima koji nemaju dodirnih tačaka sa rudarskim i geološkim istraživanjima. Podvlačim još jednom, da vladajuća većina ne beži od javnih rasprava, ali isto tako da državno rukovodstvo neće dozvoliti još jednu lošu posledicu ni za građane ni za životnu sredinu. Jasno je da neće ništa raditi dok se studije uticaja na životnu sredinu ne pokažu da je to bezbedno, a to neće biti barem još dve godine, kao što je navela gospođa ministarka Đedović. Srbija ima jasnu zelenu agendu i napredak u oblasti ekologije. Na osnovu svih pokazatelja u poslednjih par godina. Dobro je što se ova sednica održava, jer građani jasno mogu da vide koliko ih obmanjujete i da smo na sve više neistina odgovorili istinom. Opozicija zloupotrebljava brigu građana i dela građana oko projekta „Jadar“. Svojim delovanjem pokazuje da im nije stalo do životne sredine, već isključivo žele smenu vlasti i svi zahtevi za održavanje sednice su deo njihove političke kampanje. Poštovani, još jednom moram da ponovim, ako studija procene uticaja na životnu sredinu pokaže da je rudarenje moguće, onda ima moju punu podršku projekat koji može da učvrsti Srbiju kao lidera ovog regiona. Projekat „Jadar“ je ogroman potencijal za Srbiju. Hvala. 

SNEŽANA PAUNOVIĆ:Zahvaljujem. Reč ima narodni poslanik Dragan Jonić. 

DRAGAN JONIĆ: Uvaženi građani Srbije, glasaću za predloženi zakon. Protivnici ovog zakona će svesno u istoriju otići kao poslušnici koji su izdali interes sopstvene zemlje da bi se provizijama natrpali džepovi grupe veoma bogatih ljudi u Srbiji, ali se to neće desiti jer neće kopati. Još pre izbora u decembru 2023. godine međunarodni časopis „Ekonimist“ je znao da će se sa projektom „Jadar“ nastaviti posle izbora, kada se smanji pritisak na Aleksandra Vučića. Zamislite. Zato Srbiju mesecima opsedaju domaći trgovački putnici Rio Tinta koji hvale robu ovog ekološkog zulumćara i obećavaju gomile para koji će se valjati ulicama Loznice i cele Srbije. Znate, mudri ljudi kažu da ako se neko busa u grudi i zaklinje u patriotizam i narodnu korist, kad taj neko ode, proverite da li su vam svi prsti na broju i gde su vam cipele i novčanik. Reče ministarka Đedović Handanović, koju nažalost ne vidi ovde, da je litijum neophodan za produžavanja lanca proizvodnje. Njega u baterijama ima samo 2%, a potrebni su u mnogo većoj količini i mangan i kobalt i nikl i aluminijum i grafit. Da li nam to ministarka sprema još najmanje pet rudnika, recimo na Zlatiboru i u plodnoj Šumadiji gde su velike rezerve kobalta i nikla? Jadna je ta kuknjava. Rio Tinto su doveli oni pre nas. Vi kao onaj nemački frulaš dovodite horde pacova u ovu zemlju. Iako samo time možete da se branite, bušna vam je ta odbrana, kao i brane Rio Tinta kroz koje se nekontrolisano izlivaju otrovi. Zato, nećete kopati. Hvala lepo. 

SNEŽANA PAUNOVIĆ:Zahvaljujem. Reč ima narodni poslanik Marijan Rističević. 

MARIJAN RISTIČEVIĆ: Zahvaljujem. Dame i gospodo narodni poslanici, prethodni govornik na odboru na pitanje koliki je procenat ugljendioksida u vazduha nije znao odgovor. Ugljendioksid je inače najveći neprijatelj svih ekologa u svetu. Ja da sam opozicija, ja bih se zalagao za bržu eksploataciju litijuma. Rekao bih Kosovo nije država, Srebrenica nije genocid, ne dozvoljavamo mešanje stranog faktora u izborna prava u Srbiji i rekao bih, ja hoću bržu eksploataciju litijuma. Ali, gle čuda, oni se zalažu sasvim suprotno od toga. Dame i gospodo, ja se sećam izjave Bojana Pajtića o njegovoj stranci. On je svojevremeno rekao da je njegova stranka brod ludaka. Izgleda da je bio u pravu. Ima ljudi koji se zalažu za kraljevinu i sada sam video, mi nismo kraljevina, ali dvorskih luda nam ne ne dostaje. Upravo smo videli ovde jednog vrištećeg primerka i sada da se vratim na temu, pošto je ugljen dioksid najveći neprijatelj svih ekologa. Svojevremeno je bio neki rat na Staroj planini. Naši vrljni ekolozi su sprečili proizvodnju električne energije iz obnovljivih izvora iz malih hidroelektrana. Znači, oni su u principu za to da se električna energija proizvodi od fosilnih goriva u termoelektranama. Ukoliko nećete obnovljivu energiju i gle čuda, ja sam se raspitao. Za to zalaganje ih je plaćao „River voč“, Austrijska organizacija koja je finansirala ove dične gore zelene koji glume da nisu žuti, već su zeleni. Glume da su ekolozi, ali „River voč“ je platio da se spreče male hidroelektrane u Srbiji. Austrijska organizacija. Pri tome, Austrija ima 4.000 malih hidroelektrana, a Srbija svega 100. Obnovljivi izvori u Austriji iz malih hidroelektrana 60% struje, ukupno iz obnovljivih izvora 87%, mi nismo dostigli ni polovinu, ali bože moj, ekolozi su rešili da se bore za fosilna goriva. Dame i gospodo narodni poslanici, njihovi umovi ne bi dostigli parnu mašinu. Oni misle da bez privredne aktivnosti životna sredina nudi zdraviji život i duži život. Nije tačno. Pre parne mašine životni vek je trajao 40 godina. Danas je životni vek 80 godina. Znači da industrija, zdravlje i duži život ne zavisi nužno od pečinske Srbije za koji se oni zalažu. Dame i gospodo, oni se ne bore samo protiv litijuma. Bore se naravno protiv rukovodstva Srbije i same države Srbije. Priča o dvoglavim ljudima koji će se pojaviti sa litijumom naravno šire praznoglavi i sa one strane takvih ljudi nema male. Oni se u principu bore protiv pete tehnološke revolucije. Da se vi pitate, ni do parne mašine ne bi došli, ali bože moj. I pljeskavice bi bile super kereće. Dame i gospodo, do pete tehnološke revolucije se stiže obnovljivom energijom, veštačkom inteligencijom, što podrazumeva veću upotrebu električne energije i sa druge strane veće upotrebe litijuma. Evo javlja se ovaj kradljivac struje u budućnosti koji je sprečio da proizvodimo obnovljivu energiju iz hidroelektrana. Pri tome ga plaćao „River voč“ po njegovom vlastitom priznanju. Dakle, neko ko se bori protiv ovoga u stvari se bori da se električna energija proizvodi od fosilnih goriva, što znači emisija ugljen dioksida. Sa druge strane, neko ko se bori protiv litijuma, baterija, električnih automobila, bori se recimo za saobraćajni transport koji će se vršiti na .goriva, opet takav ekolog se bori za veću emisiju CO2 koju emituju termoelektrane i saobraćajna vozila. Dame i gospodo, navešću vam nekoliko primera. Mi smo u Inđiji pre industrijske zone, u mom selu, zato što pričate o raseljavanju, u mom selu je živelo svega 2.500 stanovnika, bili smo u padu, škola se praznila, živeli smo od poljoprivrede, 15% kuća je bilo prazno. Mi smo žrtvovali 500 hektara za industrijsku zonu. Danas, 10 godina kasnije, škola je punija, nema više praznih kuća, ljudi su zaposleni, tako da smo naselili selo, a ne raselili, kako tvrde ovi nesrećnici preko. Kad ste već kod poljoprivrede, ukupno će biti zauzeto 0,008% poljoprivrednog zemljišta ili osamstohiljaditih delova, a kad pričate o proizvodnji mleka, gubitak će biti, ukoliko baš niko ne bude više tamo držao krave, 0,0007% ukupne proizvodnje mleka. Taj vaš vođa ekološki dole ili lider, koji je hteo da proda zemlju, je poljoprivrednik kome država za držanje krava svakog meseca daje 200 hiljada dinara. Da bi dobio tih 200 hiljada dinara, taj vaš lider je morao da poštuje ekološke mere. Ovde su zapisnici inspekcije koja je proveravala upotrebu sredstava, a ovde rešenje. Taj vaš vrsni ekolog je potpisao, a i u rešenju takođe piše da je svojim načinom bavljenja stočarstvom zagađivao životnu sredinu, zemljište, vazduh i vodu. Ovde su ta rešenja. Naloženo mu je da u roku od 90 dana otkloni nedostatke kojima ugrožava životnu sredinu. Mi, gospodo, nemoj da dobacuješ, kradljivče struje u budućnosti, u principu sedimo na sanduku prepunom zlata i dijamanata. To su naši potencijali. Ali, mi ne otvaramo taj sanduk, zbog širenja glasina, teorije zavere, širenja straha, da su u tom sanduku otrovne zmije, otrovnice, zli zmajevi, dvoglavi ljudi, marsovci, itd. Sve što treba, treba pažljivo da otvorimo taj sanduk i da ta rudna blaga koristimo u našu svrhu. Da sam opozicija, ja bih tražio da se ruda litijuma koristi u 80, 90 i 100% slučajeva za privredni razvoj Srbije, odnosno da se koristi za proizvodnju gotovih proizvoda i električnih automobila. To bi imalo smisla, ali za to treba imati dva grama mozga. Ja ću vam navesti primer Dubaija. Dubai, sedam arapskih emirata, svakako vama poznati jer rado idete tamo, Abu Dabi, Dubai, ne prezate od toga jer znate da su to divni gradovi. Ti divni gradovi su nastali na eksploataciji nafte, a tu je negde bio i prodavac NIS-a, a nafta, odnosno njena eksploatacija, donekle zagađuje životnu sredinu, ali oni su iskoristili svoja rudna blaga. Danas Dubai prihodi od nafte sa svega 5%, zato što su im rudna blaga pogurala ekonomiju, finansije, trgovinu, turizam i danas su samo 5% prihodi od nafte. Isto tako treba da uradi i Srbija. Navešću vam primer i Hrvatske. Zamislite, mi se odričemo svojih rudnih bogatstava, rudnog blaga, a zamislite kad bi se Hrvatska, koja ima dva miliona turista i 15 milijardi evra prihoda, odrekla turizma zato što turizam i 20 miliona turista i 100 miliona noćenja bitno ugrožava životnu sredinu u hrvatskom priobalju, znači, priprema hrane, prevozna sredstva, šest miliona ulazaka, šest miliona izlazaka, zamislite kad bi se Hrvatska odrekla onoga što joj je bog i Karađorđevići dali i ukinuli turizam, zamislite kako bi se tamo živelo. U principu, gospodo preko, vi ste kradljivci pete tehnološke revolucije koju želite da sprečite u Srbiji. Vi ste kradljivci budućnosti Srbije, vi ste kradljivci budućnosti sadašnje i buduće generacije. Vi treba da se zalažete za eksploataciju litijuma po najvišim evropskim i svetskim standardima. Šta je problem, ako ste u pravu, a znate da niste, niste vi struka, vi ste bruka, vi ste bruka i sramota države Srbije. Živela Srbija. 

SNEŽANA PAUNOVIĆ:Reč ima narodni poslanik Filip Tatalović. Izvolite. Na kartici piše Nebojša Novaković. Ubacite vašu karticu. Sledeći put je to korišćenje tuđe kartice. 

FILIP TATALOVIĆ: Hvala. Ministarka je nebrojano puta istakla ovde kako opozicija, zamislite, zahteva zabranu eksploatacije litijuma a ne zabranu uljanih škriljaca koji su mnogo opasniji nego litijum. Pa, zabranite, ljudi. 

SNEŽANA PAUNOVIĆ:Vreme predviđeno za vašu poslaničku grupu je potrošeno. Reč ima narodni poslanik, prof. dr Marko Atlagić. Izvolite. 

MARKO ATLAGIĆ: Poštovani građani Republike Srbije, poštovani narodni poslanici, vi koji mislite da ste narodni poslanici, a niste, pošto niste polagali zakletvu u ovom visokom domu pred državnim i nacionalnim simbolima naše zemlje. Ako bi Narodna skupština Republike Srbije izglasala ovaj nakaradni Predlog zakona o izmenama i dopunama Zakona o rudarstvu i geološkim istraživanjima, to bi, poštovani građani, bio pucanj u ekonomski i industrijski napredak naše zemlje i pucanj u budućnost naše dece. U ovom predlogu zakona u obrazloženju opozicija je nama ponudila mišljenje tzv. eksperata za litijum i navela mišljenje jednog ginekologa i jednog šumarskog inženjera, a gle čuda, juče je dodala i mišljenje tzv. profesora Danice Popović, dokazanog naučnog lopova, pošto je ukrala knjigu svom kolegi profesoru Babiću i na bazi toga dobila profesuru. Nasuprot tome, dame i gospodo narodni poslanici i poštovani građani Republike Srbije, ja vam suprotstavljam mišljenje našoj opoziciji, najvećeg stručnjaka na svetu, naše gore lista prof. dr Dejana Ilića. Da bi shvatili, a nije bilo reči o njemu ovih dana, ko je prof. dr Dejan Ilić, to je naučnik kojeg u svetu nazivaju ocem litijumske baterije, i ne samo to, to je naučnik koji se u svetu, verovali ili ne, ali je istina, smatra naslednikom Nikole Tesle. To je naučnik koga u svetu nazivaju papom za litijum. Što je papa za katoličanstvo, to je prof. dr Dejan Ilić za baterije litijumske. To je stručnjak koji ima više stotina patenata. I ne samo to, to je naučnik koji je tri godine proglašavan za inovatora godine. I ne samo to, to je naučnik tvorac mikrobaterije litijumske. I ne samo to, to je naučnik dobitnik Tesline i Pupinove nagrade. I ne samo to, to je naučnik koji je bio najmlađi doktor nauka na području bivše Jugoslavije. I ne samo to, to je naučnik koji je profesor univerziteta danas u Gracu. I ne samo to, to je naučnik sa izrazitim moralnim i patriotskim karakteristikama, što ga, pored ostalog što sam naveo, čini upravo velikim naučnikom. Šta on kaže o litijumu? Valjda ćete imati obzira, pa ćete poslušati. Poštovani građani, vama se posebno obraćam. On kaže, citiram: "Što je nekad bila nafta za Kuvajt, to može biti litijum za Srbiju", završen citat. I dodaje, citiram: "Litijum je jedan od najlepših metala. Litijum postoji u našem organizmu, mi ga svakodnevno koristimo", završen citat. Poštovani građani, vidite koliko vas plaši ovih dana naša opozicija. Na pitanje da li da eksploatišemo litijum, prof. dr Ilić odgovara, citiram: „ako ga imamo zašto da ga ne eksploatišemo“, završen citat. Na spekulacije da li će litijum biti kratko eksploatisan, o čemu ste vi, gospodo iz opozicije nas uveravali, naš drugi Nikola Tesla, kako ga zovu u svetu, odgovara, citiram: „litijum će biti najbolje rešenje za mobilne sisteme na električni pogon bar još 100 godina“, završen citat. Imajte obzira prema profesoru, nemojte prema meni. Na spekulacije da postoji sirovinska zamena za litijum, pošto ste ovih dana nas uveravali da postoji, profesor kaže, citiram: „sirovinska zamena za litijum ne postoji“, završen citat, i dodaje, citiram: „litijum se koristi u industriji stakla, u hemijskoj industriji, u prehrambenoj industriji, u avio industriji, industriji lekova“, završen citat. Na pitanje koliko su opravdani strahovi, što ste nas vi ovih dana i građane uveravali i plašili, koliko su opravdani strahovi od litijuma profesor Ilić odgovara, citiram: „strahovi od litijuma su neutemeljeni, klasični demagozi su oni koji se bore protiv litijuma. Nikakva opasnost od oblaka sumporne kiseline na poljima ne preti, od rudnika, niti bi njegova jalovina mogla da ugrozi vodotoke i kiše, padavine kiša i poplava“, završen citat. Na kraju, životna sredina i litijum, o čemu ste nas uveravali tri dana, profesor kaže – treba objasniti ljudima da će se napraviti uslovi da se životna sredina zaštiti, što smo vas i mi uveravali ova tri dana. Treba objasniti da se ne radi o litijumu, nego o ostacima sumporne kiseline koja bi se koristila pri eksploataciji, a da ona treba da se hemijski preradi da ne utiče na životnu sredinu, o čemu vi niste ni reč govorili ovih dana i niste hteli da slušate narodne poslanike koji su sa ove strane iznosili. Tada, kaže profesor, može da se eksploatiše litijum. Poštovani građani Republike Srbije, vama se obraćam, za Srbiju je litijum izuzetna razvojna šansa koju nikako ne smemo da zanemarimo. Poštovani građani Republike Srbije, nemojte se oslanjati na to šta naša opozicija kaže. Oni su stalno destruktivni i ne rade u vašem interesu, u interesu Republike Srbije. Zar oni nisu bili i protiv izgradnje Beograda na vodi, zar oni nisu bili i protiv izgradnje svake fabrike u ovoj zemlji, zar oni nisu bili protiv izgradnje autoputeva, protiv izgradnje brzih pruga, protiv uvođenja interneta u školama glasali su svi 2017. godine u ovoj sali, i svega ostalog što vodi napretku Srbije? Njihov lider, vođa, zvani mašinski mozak, koji zna izračunati 20% i još manje 20% jednako 619 miliona, javno je izjavio na tajkunskoj televiziji 2. decembra 2021. godine, citiram: „sve što su Aleksandar Vučić i SNS izgradili, kao Beograd na vodi i autoputeve, fabrike i ostalo, mi ćemo sve porušiti uz pomoć 10 pravnika“, završen citat. Znao sam i znate vi, poštovani narodni poslanici, da u Engleskoj smo imali u 19. veku ludistički pokret protiv mašina, a evo nismo znali da u ovoj Narodnoj skupštini postoji ludistički pokret u 21. veku koji vodi luda, mašinski mozak. On umesto da govori o litijumu, o budžetu, on se bavi cenom koštanja farmerki predsednika Republike, to i danas ovde iznosi. Licemer jedan. On je 18. avgusta 2020. godine izjavio, citiram: „platio sam hotel za jednu noć 4.000 evra, a mogu da platim 17.000 vilu za jednu noć na moru, patike 600 evra, a sako 500 evra“. To vam je mašinski mozak. Jedan drugi opozicioni narodni poslanik koji danas sedi u prvim klupama nasuprot mene bez ikakvog razloga napao je ministra odbrane, Bratislava Gašića. Taj narodni poslanik uništio je Vojsku Srbije dok je bio aktivan oficir. Verovali ili ne, poštovani građani Srbije, SAD su 26. maja gospodnje 2006. godine za njega rekle, citiram: „u srcu sistema odbrane u Srbiji imamo“, navode mu ime i prezime, „čoveka koji radi sa američkim interesima“, završen citat. Strašna stvar, špijunčina prvog ranga. Zato vas, poštovani građani Republike Srbije, pozivam na kraju da podržite eksploataciju litijuma uz primenu najsavremenijih ekoloških sistema zaštite. Time ćete podržati politiku koju je trasirao predsednik Republike, Aleksandar Vučuć, a sprovodi Vlada Miloša Vučevića, a to je politika mira, politika bezbednosti, politika vojne neutralnosti, politika ekonomskog napretka i međunarodnog ugleda Srbije. To nije put ni istoka, ni zapada, to je naš srpski put u budućnost. Danas je, zapamtite dobro, gospodo iz opozicionih klupa, danas je Srbija zahvaljujući predsedniku Vučiću i vama, poštovani građani, jedina slobodna zemlja u Evropi, a Aleksandar Vučić jedini slobodni vladar zato što Aleksandar Vučić i vi, poštovani građani, dobro znate da se tuđim putem nikada kući ne stiže, nego samo i uvek samo svojim putem. To je naš srpski put. Živeo ekonomski napredak Srbije! Živeo Aleksandar Vučić! Živela Srbija! 

SNEŽANA PAUNOVIĆ:Zahvaljujem. Reč ima narodni poslanik, Đorđe Pavićević. Izvolite.

ĐORĐE PAVIĆEVIĆ: Da li mogu da počnem, ako možete da utišate ove sa druge strane, jer oni očigledno i ne žele da slušaju ništa nego da pričaju ovakve pričice kakve smo do sada slušali. Ono što hoću da kažem jeste da mi ovde raspravljamo o zakonu koji ima realno samo jednu posledicu i nije čudno što vam mi svi ovde govorimo o Projektu „Jadar“, iskopavanju litijuma i što govorimo o Rio Tintu. Realno ovde su vam rekli da neće biti drugih rudnika, da su dalja istraživanja već obustavljena i zašto onda se mi protivimo u stvari projektu „Jadar“. Zato što ovde nismo dobili odgovore na neka ključna pitanja koja se tiču rizika, koji su povezani sa ovim projektom. Kad smo kod toga, zamolio bih ministarku i nadam se da će se ona izviniti profesoru Stevanoviću koga je prekjuče onako besramno pokušala da diskredituje, a kasnije i zloupotrebila izvlačeći jedan citat iz onoga što je on rekao, a koji ubedljivo pokazuje u stvari kakvi su rizici po vodu, vodne izvore, vodne resurse u opšte. Šta nam umesto toga vlast govori ovde. Govori nam da sačekamo da se izradi studija, u međuvremenu nam čitaju delove nacrta studije kao da je to gotova istina. Kažu nam da će eksperti ili da eksperti treba da imaju poslednju reč, a ovde nam pljuju neke ugledne ljude, ugledne eksperte koji su rekli već ono što misle o ovom projektu i sprečavaju, recimo, neke fakultete da se izjasne o tome šta misle o projektu „Jadar“. Takođe nam govore da su sigurni da ekonomija i ekologija mogu zajedno u 21. veku i da sve što mi treba da uradimo jeste da sačekamo da se sav ovaj posao završi. Gospodo, mi ne možemo da čekamo, jer očigledno, ono što vi radite ovde jeste plan da u stvari, naredna 22 meseca mi čekamo studiju, a kao što je već više puta najavljeno da se godinu dana posle toga već otvori rudnik. Taj trik vam prosto, neće proći, ne možemo, ili nećete uspeti da ovde prevedete celu Srbiju žednu preko vode. Reč je o nečemu o čemu je predsednica Vlade već govorila, bivša predsednica Vlade, izvinjavam se, i stalno napominje a to je reč, odgovornost. O kakvoj odgovornosti govorimo kada imamo dva ključna aktera, ili možda jednog ovde, a to je vlast u Srbiji s jedne strane i Rio Tinto, sa druge strane, koji su toliko puta pokušavali da manipulišu ovim problemima koji su jednom prekidali projekat, pa ga ponovo otvarali, ponovo hoće da ga otvore, samo da još malo sačekamo. Ili, ako pogledate ili ako ukucate samo slučajeve koje je Rio Tinto imao u poslednje vreme, sada, ili nedavno su im se u maju mesecu tri lokomotive sa autonomnim vozovima koji prenose rudu sudarila, izašla avan šina. Takođe, smo imali i moj omiljeni slučaj da su u Australiji zagubili kapsulu sa radioaktivnim cezijumom, da zagubili, i njihovo saopštenje u potrazi za kapsulom koja je izgubljena na prugama Australije. Zato mi ne verujemo da sa ovom vlašću i sa ovim akterima ekonomija i ekologija, ili nauka i ekologija, idu zajedno i ZLF veruje i u zaštitu životne sredine i veruje u zelenu tranziciju, ali veruje da treba zaštiti obične ljude od ovakve vlasti i od Rio Tinta. Hvala. 

SNEŽANA PAUNOVIĆ: Zahvaljujem. Reč ima narodna poslanica Dubravka Filipovski. Izvolite. 

DUBRAVKA FILIPOVSKI: Hvala predsedavajuća. Uvažene koleginice i kolege, poštovane građanke i građani Srbije, evo, mi ovu raspravu o Predlogu ovog zakona privodimo kraju, zato što poslaničke grupe troše vreme, ali je evidentno da kako u predlogu ovog zakona, tako i u dosadašnjoj raspravi, mi smo samo mogli da čujemo kontradiktorne i neistinite informacije kojima opozicija, odnosno, predlagači ovog zakona traže da se zabrani rudarenje litijuma. Traže da se zabrani rudarenje litijuma, ali ne traže da se zabrani rudarenje uljnih škriljaca, i ako su to uradile mnoge zemlje u svetu, ne traže ni da se zabrani rad ostalih rudnika u Srbiji, ali koliko smo mogli da čujemo traže litijuma. Sve ovo što radite oko rudarenja litijuma mene podseća na period kada je opozicija bila protiv izgradnje Beograda na vodi, kome je prethodilo čišćenje savskog priobalja i legla prljavštine, pacova i zmija. Danas gospodo draga, Beograd na vodi, srpskoj ekonomiji je doneo 9,7 milijardi. To je vizija jednog čoveka, predsednika Srbije, koja je na sreću svih građanki i građana Srbije realnost. Vizija o kojoj vi možete samo da sanjate. Kao što sam rekla, s obzirom da nismo čuli nijedan ozbiljan argument za zabranu iskopavanja litijuma, više je nego jasno da je vaša namera sasvim nešto drugo, u stvari, rušenje predsednika Vučića, jer kada već do sada niste uspeli na protestima prošle godine, koristeći tragediju koja je zaista zasenila Srbiju, i kada to niste uspeli na izborima, hajde da probamo sa lažima o litijumu, pa, ćemo onda da nastavimo tamo gde smo stali. Za mene je potpuno jasno, jer kako drugačije objasniti nameru predlagača, odnosno, da dosadašnji predlagači su ima bezbroj prilika da ovu priču završe, ali nisu to uradili, nisu jer su znali, kao što i danas znaju, da je rudarenje litijumom velika šansa za Srbiju, koja će Srbiju podići tehnološki i ekonomski u demografskom pokretu. Šta se jedino promenilo od perioda kada ste bili za rudarenje litijuma do današnjeg dana, pa, promenilo se jedino to što ste vi gospodo iz opozicije godinama već u dubokoj opoziciji, bez ikakve šanse da se domognete vlasti i što uporno, a bezuspešno tražite koje je to pitanje na koje ćete moći nešto da ušićarite. Moja poruka je vama da ste pogrešili po ko zna koji put i da morate da nastavite da i dalje tražite, jer je rudarenje litijumom razvojna šansa Srbije, koju će ova zemlja iskoristiti, a od nas se samo traži da budemo pametni i da budemo odgovorni i da sačuvamo našu životnu sredinu. Za razliku od perioda od 2008. do 2012. godine kada ste potpuno urnisali Srbiju, kada je 500.000 ljudi bilo na ulicama, jer nisu imali posla, kada je samo i Podrinja 30.000 ljudi se trajno iselilo, ovaj projekat će te ljude vratiti u Podrinje, i samo u početnoj fazi ovaj projekat će zaposliti nekoliko hiljada ljudi, a onda će dovesti i do toga da Podrinje dobije i nove škole, nove zdravstvene ustanove i da jednostavno, imaju i lokalne puteve. Znate li samo, da je Loznica, grad Loznica svoj budžet udvostručila od 2012. do današnjeg dana samo zahvaljujući dolasku kineskog Minta. O litijumu i rudarenju litijuma da i ne govorim ja, to je rekao ugledni ekonomski svstski list Vol strig žurnal, koji predviđa da će BDP Srbije biti povećan za 4%. Ja bih vas zamolila, pošto smo pri kraju ove rasprave, a imate još uvek priliku da nam date jednu ideju, ali samo jednu ideju, koja će udvostručiti BDP, za upola manje od litijuma i ja ću vam prva reći Svaka vam čast. Ali vi znate da je to nemoguće i da jednostavno tako nešto ne postoji i vi vrlo dobro znate da eksploatacija litijuma, da je razvojna šansa za Srbiju, kao što vrlo dobro znate da će se rudarenje litijuma raditi pod najrigoroznijim uslovima i vi znate koliko je danas važan litijum, i koliko je važno da mi kao zemlja budemo uključeni u najbogatije i najnaprednije tehnološke lance u svetu. Hajde samo jednom, da na vreme nešto uradimo, da uđemo u jedan vagon blizu lokomotive i da posle ne žalimo za propuštenim šansama. I zato što sve ovo vrlo dobro znate, a predložili ste zakon, ja nemam više ništa da vam kažem drugo, osim da treba da se stidite, što preko ovako važnog pitanja za Srbiju vodite jednu besomučnu političku kampanju. 

SNEŽANA PAUNOVIĆ:Zahvaljujem. Reč ima narodna poslanica Marina Mijatović. 

MARINA MIJATOVIĆ: Poštovane građanke i građani, mi smo danas čuli različite informacije od onih koji su protiv ovog predloga zakona a sve te činjenice koje smo od njih čuli, pokazuju samo jednu stvar, a to je da Srbija apsolutno nije spremna niti da sprovede istraživanje, niti rudarenje niti da uradi monitoring, odnosno nadzor nad ovim projektom. Zašto nije spremna? Zato što je uništila sve svoje kapacitete da uradi monitoring ovog projekta, a to znači da nemamo inspektore koji bi mogli da nam ukažu na sve nepravilnosti tokom trajanja ovog projekta. Zašto je to tako? Koje su to činjenice koje nam još jednom pokazuju, to je da na primer Ministarstvo zdravlja, odnosno Vlada Republike Srbije, od 2019. godine do danas, nije čak uspela da ubedi jednu zdravstvenu ustanovu da postupi po odlukama Ministarstva zdravlja i Vlade Republike Srbije. Takođe, nije uspela da sprovede ni nadzor nad školama, gde nam deci padaju plafoni na glavu. Šta još nije uspela? Nije uspela da sprovede vakcinisanje beba u Narodnom frontu, gde je dato pogrešno 600 vakcina. Dakle, svi ovi primeri nam pokazuju da Republika Srbija apsolutno čak nije spremna da sprovede ni jedan jedini nadzor, pa se pitamo kako bi sprovela nadzor ako bi došlo do nekog ozbiljnog akcidenta? Više smo stvari čuli što se tiče voda, dakle, da li imamo dovoljno voda u ovom području, kakvog su one kvaliteta. Čuli smo različita mišljenja, potpuno suprotna, a na primer usvojili ste Strategiju upravljanja vodama na teritoriji Republike Srbije 2017. godine do 2034. godine, pa ste sami sebe demantovali u odnosu na ovu strategiju. U strategiji ste naveli da je ovo područje bogato i površinskim i podzemnim vodama, zatim ste naveli da je ovo visokokvalitetna voda i da se mogu koristiti podzemne vode iz Mačve i Posavine. Takođe, niste nam saopštili, a ovde piše u ovom dokumentu da će se vode sa ovog područja koristiti za vodosnadbevanje i grada Beograda i celog ovog područja. Dakle, vi prvo kažete kako ove vode nisu kvalitetne, onda kažete da jesu kvalitetne. Zatim, kažete da ih ima dovoljno, pa da ih nema dovoljno. Pa, odlučite se jel ih ima dovoljno ili ih nema dovoljno i kakvog su kvaliteta. Zatim, što se tiče potrošnje, kažete da se neće desiti ništa u ovom području što se tiče potrošnje vode i da će ljudi moći da se bave i poljoprivredom i stočarstvom, a u stvari, niste nam saopštili da će doći do isušivanja ovog tla. Da li će te vi snižavati nivo ovih podzemnih voda ili ćete koristiti u sekundi 37 do 38 litara u toku rudarenja, to je nebitno, u svakom slučaju, neće biti moguće da ovi ljudi se u ovom području bave poljoprivredom. Tako da, vi ste nama ovde u stvari dali neke informacije koje apsolutno nisu tačne, što govori da niste spremni da sprovedete i radite nadzor nad ovim projektom i da informacije koje se nalaze u ovom projektu nisu tačne. 

SNEŽANA PAUNOVIĆ:Zahvaljujem. Vreme predviđeno za vašu poslaničku grupu je potrošeno. Reč ima narodni poslanik Nenad Filipović. 

NENAD FILIPOVIĆ: Uvaženi predsedavajući, dame i gospodo narodni poslanici, uvaženi građani, kada u skupštinsku proceduru dođe predlog izmene i dopune bilo kog zakona, kao što je danas na dnevnom redu Predlog izmene i dopune Zakona o rudarstvu i geološkim istraživanjima, mi očekujemo da to bude pozitivna nadogradnja već postojećeg zakona i onaj ko obrazlaže te izmene i dopune treba da nas činjenicama i argumentima ubedi, nas poslanike, da glasamo za te izmene i dopune zakona, to jest da podržimo taj predlog zakona. Ja ću svoju diskusiju usmeriti u dva pravca. Prvi je osvrt na sam predlog i njegovo obrazloženje, a drugi – posledice ovakvog predloga. Kad je u pitanju obrazloženje razloga za donošenje ovakvog zakona, vi kažete, a evo ga, to je taj zakon i citiraću vas – ruda koja bi se vadila nakon usitnjavanja, tretirala bi se koncentrovanom sumpornom kiselinom na teritoriji od 250 stepeni celzijusovih, što ujedno čini i najrizičniji deo u postupku eksploatacije litijuma iz jadarita. Međutim, ove vaše navode ministarka kao branilac trenutnog zakona je osporila, uz obrazloženje da će se taj proces odvijati na 90 stepeni celzijusovih, da neće biti nikakvih isparenja, samim tim ni zagađenja vazduha ili bar ne u onom obimu u kom ste vi ovde govorili. Vi na ovo niste reagovali, niti demantovali. Ovde takođe kažete iz ovog obrazloženja zakona, citiram – ne postoje nikakve informacije o tome kako će se postupati sa otpadnim rudničkim vodama pre nego što se upuste u reku Jadar. Bez obzira na to što kažete da ne postoje nikakve informacije, vi donosite zaključak o zagađenju reke, i opet ću iz ovog obrazloženja citirati, koja će se izlivati u plodna polja doline ove reke i rasejavati otrove na poljoprivredno zemljište zagađujući ga trajno. Meni se lično čini da kada ne postoje nikakve informacije o bilo čemu da se radi, traže se dodatne informacije kako bi se izveo ispravan zaključak. Ovde je te informacije, čini mi se, opet dala ministarka, i to u sledećem obliku: pod jedan, da nema otpadnih rudničkih voda, već će otpad biti u čvrstom obliku, a da sve otpadne vode idu kroz nekoliko faza prečišćavanja i u reku ulaze kao voda koja je čista najmanje kao ona u reci. Takođe, osporila je i količinu vode koja se koristi u procesu ekstrakcije, rekavši da je to 75 puta manja količina nego što ste naveli vi u ovom obrazloženju, gde piše 500.000 litara po toni litijuma. Takođe je rečeno da će rudnik biti na dubini od 380 metara i više, a ne površinski kop, kao što ovde kaže. Osporila je, takođe, i visinu rudne rente, koja nije 3% već 5% i to da je u prostorni plan ucrtano 10 rudnika od Loznice do Vranja, što ste vi ovde rekli. Ovde nisu problemi ova osporavanja, već to što vi kao ovlašćeni izvestilac niste reagovali upravo na ovo što sam rekao i niste demantovali i ovaj predlog zakona i ovo obrazloženje koje ste dali niste branili, a očekujete da ga mi branimo glasajući za njega. Naravno, ja sam ovde više puta čuo i ne samo danas u ovoj raspravi, da neće doći do nikakve eksploatacije rude jadarita dok ne budu ispunjeni svi ekološki i socijalni uslovi, kao i to da ovaj projekat traje već dve decenije i da u naredne dve godine sigurno neće početi, ako uopšte i počne dok se ne ispune sve analize. Sada bih krenuo na onu drugu stvar. Posledice ovakvog predloga zakona, ovakvom kampanjom koja traje, su dalekosežne, jer ide dalja polarizacija društva i to ne bi bio problem da je to politička polarizacija, što bi bilo i normalno u političkoj borbi pozicije i opozicije. Ovde je reč o masovnoj polarizaciji tj. polarizaciji mase, koja je znatno opasnija i utiče na međusobne odnose običnih građana. Ovaj proces od političke ka masovnoj polarizaciji dovodi do smanjenja dijaloga i uopšte mogućnosti postizanja bilo kakvog političkog kompromisa. Još ako tu dodamo i društvene mreže i internet, na kojima se prezentuje informacija na takav način da potvrđuju verovanja i stavove građana koji već imaju definisan stav o tome, bez obzira da li je on ispravan ili ne, onda se komunikacioni prostor evidentno smanjuje. Ovakav vid polarizacije takođe jača i anti-naučni sud, pa se tako dovodi u pitanje i glas nauke, koja je sad nepouzdan autoritet, a koja mora da bude srž za donošenje ovakvih političkih odluka. Na kraju, naravno da svi hoćemo da svojoj deci ostavimo i zdravu životnu sredinu i ekonomski jaku zemlju, jer sve što se radi ovde, radi se za buduće generacije. Hvala. 

SNEŽANA PAUNOVIĆ:Zahvaljujem. Poslednja sa liste govornika narodni poslanik Andrijana Aleksandrov. Izvolite. 

ANDRIJANA ALEKSANDROV: Hvala. Poštovana predsedavajuća, kolege narodni poslanici, uvažena ministarka, kada govorimo o ovoj raspravi, ja ovde vidim želju za uspehom opozicije, pored silnih neuspeha kako izbornih, tako i retoričkih. Što se mene tiče, ova skupštinska debata je mogla da se organizuje i ranije, jer bi tako pokazali našim građanima koliko se laži i manipulacija nagomilalo oko jednog projekta koji je za Srbiju istorijska šansa za napredak. Smatram da vi ovim zakonskim predlogom tražite zabranu jedne važne industrijske delatnosti u Srbiji. Dakle, tražite da se zabrani eksploatacija litijuma, a litijum se smatra hemijskim elementom budućnosti, jednim od ključnih za uspešnu zelenu energetsku tranziciju. Znamo da litijum neophodan za proizvodnju baterija koje predstavljaju osnov za potpuni prelazak na obnovljive izvore energije. Naravno da prilikom eksploatacije moraju da se ispoštuju sve procedure, jer je na prvom mestu, ponoviću, na prvom mestu zaštita životne sredine i zaštita naših građana. Isto tako, moram našim građanima da poručim da rudarstvo i zaštita životne sredine moraju da idu zajedno i nikako, apsolutno nikako drugačije. Nalazišta litijuma otkrivena su u Nemačkoj, Austriji, Finskoj, Češkoj, Irskoj, Francuskoj, Velikoj Britaniji, Portugalu, Španiji i uveliko se rade istraživanja i ispitivanja. To smo već govorili. A ovde već danima slušamo kako mi nešto opasno i pogrešno radimo, iako se to uveliko radi u drugim zemljama. Dakle, ono što mi imamo kao resurs, i ovim projektom hoćemo da pretvorimo u isplativ i ekonomski i ekološki održiv projekat, oko toga se bore najveće ekonomske sile na svetu, Evropa, Amerika i Kina. Jasno je da je ovde problem nešto drugo. Dakle, ponovo ćemo podsetiti naše građane da je 2001. godine bio dolazak Rio Tinta, 2004. godine je data dozvola za ispitivanje, 2005. godine se odobrava istraživanje, 2007. godine se odobravaju nova istražna polja, 2008. godine se nastavljaju geološka istraživanja na devet polja, pa zatim 2011. godine itd, itd. Pitam sada ko je odobrio, potpisao i dao dozvolu za razna ispitivanja i istraživanja litijuma da li je SNS tada bila na vlasti ili je bila opozicija? Znate, ni ja nisam stručnjak za hemiju i metalurgiju, ali sam savestan narodni poslanik i bilo mi je potrebno samo pola sata da nepobitno utvrdim da ništa što ste ovde napisali zaista i govorili nije tačno. Mi ne možemo da dozvolimo da vi uništite jednu istorijsku šansu za ogromnim ekonomskim napretkom Srbije, vađenjem litijuma i fabrikom baterija Srbija postaje najprivlačnije mesto za ogromne investicije kako u automobilskoj industriji tako i u drugim granama različitih delatnosti. Koliko je samo tu novih radnih mesta, želim da obavestim naše građane i da pitam, koliki je to napredak za ekonomiju zemlje, koliki je porast BDP-a? Naši građani treba da znaju da postoje javno dostupne informacije na temu litijuma i to kredibilnih stručnjaka, jer mi apsolutno ništa nemamo da sakrijemo. Srbija na čelu sa našim predsednikom Vučićem ide ka društvu najrazvijenijih i najbogatijih država Evrope i to sa čistom i zdravom životnom energijom. Smatram da je ovaj projekat naša istorijska šansa i Srbija tu šansu ne sme i neće da propusti. Hvala vam. 

SNEŽANA PAUNOVIĆ:Zahvaljujem. Pošto na listama poslaničkih grupa više nema prijavljenih za reč, pre zaključivanja načelnog pretresa, pitam da li žele reč predsednici, odnosno predstavnici poslaničkih grupa ili još neko ko nije iskoristio svoje pravo iz člana 96. Poslovnika? Reč ima narodni poslanik Srđan Milivojević. Izvolite. 

SRĐAN MILIVOJEVIĆ: Poštovani građani Srbije, u protekla tri dana promenio se sadržaj poslanika Rio Tinto koalicije. Umesto govora sastavljenih od 1% argumenata i 99% provizije, čuli smo govore sastavljene isključivo od 100% provizije začinjene sa 70% histerije i 30% konfuzije. Juče smo svedočili novoj argumentaciji napredne sumanutosti gde Aleksandar Vučić preko svojih čauša i ćehaja poručuje da proteste protiv iskopavanja litijuma finansira kompanija Rio Tinto kako bi se naplatila kada ovaj izdajnički projekat propadne. Kakva divna rečenica da se proslavi 10. oktobar 2024. godine, Dan mentalnog zdravlja. Dakle, da li ste vi Rio Tinto koalicija ili Rio Tinto ili tinti-linti koalicija, hajde dogovorite se međusobom šta ste ili ste Rio Tinto koalicija? Ja sam između ostalog završio i Srednju medicinsku školu i mi smo ovakve koji bi ovo izjavili primali kada smo imali praksu na psihijatriji bez uputa i zdravstvene knjižice. Dovoljno je da ovo izjave – ajde, izvolite, tu je sanitet ide za „Lazu“. Ako vam je ovo argument da se sutradan kada padnete sa vlasti pozivate na neuračunljivost i kažete - bili smo neuračunljivi kada smo ovo glasali, moram da vam kažem – nećete se voziti sa rotacionim svetlima u sanitetu nego u marici. U Vladu ste ušli sa imenima i prezimenima, izaći ćete sa inicijalima. Zašto vi potcenjujete slobodarsku tradiciju ovog naroda? Zašto mislite da Srbija neće da brani svoje dostojanstvo? Zašto vi mislite da je Srbija spremna da joj deca žive dvadeset godina kraće da bi Aleksandar Vučić uzeo svoju litijumsku proviziju? Nećemo vam dozvoliti da ponovite Oluju i novi egzodus srpskog naroda ovoga puta u Podrinju i Jadru. Nećemo vam to dati, ne damo vam Srbiju, to morate da razumete. Neće biti ni Tjenanmena, nećete moći tenkovima da izgazite građane koji se bune. Bunićemo se i protiv ovog projekta dok god bude bilo snage u nama i dok god ne proteramo Rio Tinto koaliciju iz Srbije. Da se Aleksandar Vučić, vođa Rio Tinto koalicije, ovako borio za Kosovo i Metohiju, ko što se bori za litijumsku proviziju, pa Srbi bi i danas živeli u Prizrenu. Mnogo ste lako od politike 100 muslimana za jednog Srbina došli do politike 100 Srba za jednu tonu litijuma. Obe su politike jednako opasne. Mnogo ste lako od politike Srbija do Tokija došli do politike Srbija i Zambija do Tokija. Verovaćemo da je iskopavanje litijuma po najvišim ekološkim standardima kada se vi sa vašim porodicama sa Dedinja preselite u Bor i Gornje Nedeljice na planirano polje eksploatacije litijuma. Da znate, neki su rudari u bivšoj Brozovoj Jugoslaviji završili na novčanicama, a neki će rudari u Vučićevoj Srbiji završiti na poternicama, jer problem Aleksandra Vučića je što ljubav miliona građana Srbije, što spremnost građana Srbije da brane Srbiju od ovog projekta ne može da uhapsi i ne može da uplaši. Znate li šta kaže SANU - realizacija projekta Jadar vodila bi ka masovnoj devastaciji prostora, trajnoj promeni karaktera predela, degradaciji biodiverziteta, zemljišta, šuma, površinskih i podzemnih voda. Sada vi protiv Zbornika SANU imate zbornik akademije mladih lidera SNS, pa kome više verujete, građani Srbije? Kome više verujete? Znam, gospodine Milojičiću, to je vaš problem, ali za vas je struka samo oni koji kažu - da gospodaru. To je za vas struka. Vidite, ovde se pita i nauka, a nauka je rekla - nećemo ovaj projekat. Kolika je ekonomska korist Srbije od ovog projekta? Po glavi stanovnika 2,6 evra. Koliko ima vas poslanika SNS? Pogledajte slobodno u mene. Stotinu deset. Evo, imam 270 evra da vam dam i da odmah raščistimo to i da kažemo - nemojte ljudi za šaku evra saraniti ovu zemlju. Što to radite, bre, ljudi? Vredi ova zemlja više od 270 evra koliko će dobiti svako od vas za godinu dana, ali šta je problem? Ne može Jadar da bude žeton koji ubacujete u džuboks. Neće Jadar u napredni džuboks. Ne staje to. Kažete - biće velika zarada. To što vi prikazujete kao profit Rio Tinta od iskopavanja litijuma, pa to Delta zaradi od poljoprivrede za godinu dana, ali u Delti, ozbiljnoj kompaniji, ne može Aleksandar Martinović da bude ministar poljoprivrede ili bilo šta za poljoprivredu. Može da bude eventualno strašilo za ptice. Imale bi vrane da vrate kukuruz od prošle godine, ali ne može to tako. Vama je jedini argument u raspravi bio koji je glavni grad Papue Nove Gvineje.

SNEŽANA PAUNOVIĆ:Molim vas da se zaista obuzdate od tih ličnih.

SRĐAN MILIVOJEVIĆ: Koga briga što je Port Morsbi glavni grad Papua Nove Gvineje. Gornje Nedeljice su prestonica Srbije ovoga trenutka, prestonica slobode i dostojanstva našega naroda. Tu se brani Srbija! Tu je životna bitka naše generacije. Kažete - biće podzemna eksploatacija. Stvarno, pa kod vas je svaka eksploatacija podzemna, jer se njome rukovodite direktno iz podzemlja. Što niste došli sa fantomkama na sednicu Narodne skupštine? Gde vam je uniforma iz Hercegovačke? Stavite fantomku, a mi ćemo šajkaču, pa da vidimo ko dobija! Da stavim šajkaču? Evo, staviću šajkaču, a ti stavi fantomku, pa da vidimo sad. Tu sam te čekao! Šajkača protiv fantomke! Hajde na Cer! Dođi, majstore! Tu sam te čekao. Hajde pa kaži Oskaru, proći ćeš kao Oskar Poćorek! Hajde da vidimo ko je jači! Svi stanite pod fantomku, i Kurti, i Vučić, i Belivučić, i Rio Tinto, a mi ćemo pod zastavu Srbije, sami kako znamo i umemo! Znate kako, pod ovom šajkačom ima i neki vojvoda Vuk, taj vojvoda Vuk grmi sa Kajmakčalana i Gruništa - ne dam, ne dam, kaže, nećete kopati, mrtav je sa nama u stroju! Vidite da vam kažem i ovo - znate li kako će se ovo završiti građani Srbije, niti ide Kulin-kapetane, niti ide, niti će vam doći, nit se nadaj, niti pogledavaj, džabe raniš, Vulin Aleksandra, nit je sposoban za vojsku, nit se Srbija umiriti može! Nećete kopati! Ne dam! Dole tirani! Živela slobodna Srbija! Neće biti amnestije! 

SNEŽANA PAUNOVIĆ:Vreme ovlašćenog predstavnika potrošeno. Naravno da ste izazvali repliku. Narodni poslanik Milenko Jovanov. 

MILENKO JOVANOV: Pa, dobro, najluđe, videli ste čoveka poštovani građani koji se sprda i šali sa fizičkim izgledom Aleksandra Martinovića. Videli ste Apolona koji ima pravo, jer mu Bog dao lepotu, naočitost da se sprda sa nekim drugim, jer mu Bog to nije dao. Ali, dobro svašta ste imali prilike da vidite. Ono što ste čuli je još zanimljivije. Ono što niste čuli to je da Apolon glasao za Rio Tinto. Apolon sa sve tom šajkačom na glavi, pritisnuo dugme i glasao da Rio Tinto jedini može da kopa u ovoj zemlji. Apolon vam to nije rekao i Apolon vam nije rekao samo da li je to uradio besplatno ili je to uradio za pare. Ja ne verujem da je on to uradio za pare, jer on je tako bio nebitan. Veliki su igrači tada uzimali pare, oni koji su pravili mega ministarstvo Rio Tinto ministarstvo u njegovo vreme i za to je glasao Apolon. Apolon glasao i za studiju koja je Rio Tintu omogućila da radi šta hoće u ovoj zemlji, a Apolon je svašta uradio za Rio Tinto. Kad vidite da ovako viče, da se zajapuri, a vi se setite i nađete na internetu, to imate na Jutjubu kako se isto tako ponašao prošle godine i isto vam tako obećavao, ne da, on će da reši, on će da spreči, on će zaustavi saobraćaj na Gazeli, - ostajemo na Gazeli dok se ne zaustavi sve, ostajemo na Gazeli dok Aleksandar Vučić ne podnese ostavku, a onda ujutru prvi pobegao sa Gazele, pravac Nova S - evo mene dragi gledaoci, dobro jutro, a oni jadnici u šatorima na Gazeli koji su mu poverovali se posmrzavali. E, tako Apolon funkcioniše. Na kraju krajeva, Apolon nije za zabranu iskopavanja litijuma i ta šajkača se obrukala stavljanjem na ovakvu glavu. Zašto? Pa, zato što lepo kaže – nema trajne zabrane, ovoje zabrana dok se zakon ne promeni. Dakle, kada Apolon bude ponovo u prilici da pritisne taster on će ponovo da glasa za Rio Tinto samo da promeni ovaj zakon. Ovo je privremeno, jer misle da na tome mogu da dođu na vlast. E, pa, ako vam je do Apolona i do ove lepe Srbije imate za koga da glasate, građani. Ja vas pozivam da ga podržite. 

SNEŽANA PAUNOVIĆ:Sledeća od ovlašćenih, narodna poslanica Biljana Đorđević. Izvolite. 

BILJANA ĐORĐEVIĆ: Zahvaljujem. Investicija Rio Tinto je izazvala najveće kontraverze u novijoj istoriji Srbije. Doduše imali smo strašne, štetne projekte i nažalost možda smo se konačno opametili i da pokušamo da neki sprečimo. Ovog puta nadam se uspešno. Da je ovo demokratska zemlja, da je ovo zemlja koja ima vladavinu prava, mogli smo ovo da rešimo drugačije. Vi ste nas naterali da idemo na najradikalnije mere, da potežemo tešku artiljeriju promene zakona. Pošto nemamo demokratiju, moramo da koristimo takve instrumente da bi zaustavili štetnu politiku u pogledu rasprodaje mineralnih resursa, uništavanja životne sredine, ugrožavanja zdravlja stanovništva, promene načina života na koje terete ljude koji to neće, niste ih ni pitali. Dakle, važno je da se ovakvi projekti obustave. E, sad, ja bih da prođem, izvinite na tome, to je profesionalna deformacija, argumente koje ste vi iznosili, vi ste i dalje vlast, to što mi ovde imamo, što smo predlagači jasno je u kojim smo pozicijama, mada ste vi pokušavali malo da se ponašate kao opozicija sopstvenoj vlasti, pa da vidimo šta ste tu govorili. Dakle, tvrdnja je bila - bivša vlast, mi nemamo majke mi ništa sa tim, ti zakoni, taj štetni zakon iz 2006. godine toliko je toga promenio da posle niko ništa nije mogao da uradi. Ja nemam problem da se kaže da je to bio loš zakon, mi nemamo isto ništa s tim. Da vam kažem, u vreme koje vi govorite kada je došao Rio Tinto ja nisam imala pravo glasa, tek posle nekog vremena sam ga stekla. Dakle, ja nemam problem s tim. Ja imam problem s tim što vi ne možete ljudi da se odlučite, jer vi to kritikujete ili ne, jer nekako stanete do 2012. godine, ne pričate šta ste vi pričali u ovom domu 2015. godine na primer. Dakle, što niste na primer rekli – okej, možda ne možemo po onom zakonu da zaustavimo taj štetni projekat, tu strašno lošu kompaniju Rio Tinto, ali možemo neke buduće, ali ne. Ono što ste vi govorili u ovom domu zapravo meni govore da nema razlike između bivše vlasti, koju vi kritikujte, koja je u međuvremenu prešla u vaše redove i sadašnja vlasti i jedini način na koji zapravo treba da objasnite građanima Srbije da ste vi nešto bolji, ali da stalno imate tog žrtvenog jarca, tu bivšu vlast. Pročitaću vam šta je govorio 2015. godine kada ste menjali Zakon o rudarstvu i energetici tadašnji ministar rudarstva i energetike Aleksandar Antić. Kaže, tada se prvi put uvode litijum i bor kao strateške sirovine, citiram – ako tome dodamo potencijale koje imamo vezano za olovo i cink, ako tome dodamo neke u ovoj fazi još uvek pretpostavljene potencijale koje imamo kada su u pitanju toliko popularni škriljci, to sve nameće potrebu da kao država imamo jedan moderan aktivan Zakon o rudarstvu i geološkim istraživanjima, zakon koji će pokušati da bez previše administriranja, ali sa jednim potpuno odgovornim pristupom prema tim vrednim sirovinama koje imamo sve to stavi u funkciju i privuče investitore. Za tako velike investicije, za takvu hrabrost da neko uđe u istraživanja neophodno je da naš zakonski osnov bude takav da tim ljudima i tim kompanijama daje vrstu garancije da će taj novac koji ulažu, da će ta prava na eksploataciju zaista i ostvariti. Pa jedan sadašnji ministar, Đorđe Milićević kaže – važno je, slažemo se u potpunosti sa vama, gospodine ministre, pružiti sigurnost kompanijama koje ulažu u Srbiju, važno je da je stvorena atmosfera da onaj koji ulaže novac svakako ima svu neophodnu podršku države, Vlade, resornog ministarstva da dođe do onog krajnjeg cilja do finalizacije, a to je otvaranje rudnika. Nemamo mi majke mi ništa sa tim. To je sve bivša vlast. Sada pitanje odštete. Dakle, Ana Brnabić je dosta govorila o tome kako mi se otvaramo ovde za odštete i jedini način da to sprečimo tvrdnja je ova Studija o proceni uticaja na životnu sredinu, o tome nešto kasnije. Dakle, ja sam jutros postavila pitanje. Vi niste bili tu, ali poslaće vam služba – kako ste onda mogli kada ste nas toliko upozoravali na taj problem odštete da potpišete loše napisanu uredbu kojom stavljate van snage projekat na način na koji zapravo dajete pravni argument kompaniji da traži odštetu. Dakle, vi ste nas ovde izložili opasnosti od odštete od kompanije, a nismo mi. Dakle, prvo nam vi to odgovorite. Jedino utešno za građane i građanke Srbije koji su spremni da plate odštetu, jer je važnije zaštiti našu zemlju, jedino utešno je što je ako ste bili toliko korumpirani da to uradite namerno, to je onda dobar razlog i dobar osnov i dobar argument da mi u nekoj budućoj arbitraži zapravo taj spor dobijemo protiv kompanije. Ima takvih odluka arbitražnih tribunala i pravo da vam kažem gotovo da bih više volela da ste korumpirani nego da ste nestručni, jer to bi bilo dobro za građane Srbije. Što se tiče najviših standarda koje ste zagovarali da ćemo ih imati ovde i da će se kopati samo po najvišim standardima takođe i te Studije o proceni uticaja na životnu sredinu, moram da pitam – da li iko veruje da glavna osoba koja je sada na braniku najviših ekoloških standarda je ministarka za životnu sredinu Irena Vujović? Jel to osoba od najvećeg poverenja u ovoj zemlji? Ja nisam sigurna da je tako. Da je kompanija zaista želela da postupak sprovede po najvišim standardima zaštite životne sredine sačekala bi usvajanje novog zakona o proceni uticaja na životnu sredinu koji zabranjuje taj „salamit slajsing“, veštačko cepanje projekata na više delova, da se zapravo ne bi obavila studija o celokupnom uticaja projekta na životnu sredinu. Ali, kako da vam kažem, ja i nemam razloga da verujem kompaniji, niti mislim da treba da se oslanjamo na kompaniju, a mislim da građani Srbije misle da treba da se oslanjamo na državu. Ali, nažalost, vi niste u stanju ili niste namerno hteli da usvojite strožije zakone, te najviši ekološki standard od devet godina i tako mi sada ne možemo da se uzdamo ni u zemlju koju ste zaposeli. Na samom kraju nešto o Zelenoj agendi. Dakle, vi ste ovde Zelenu agendu sveli na baterije za električne automobile. To, kako da vam kažem, mali, malecni delić Zelene agende nije najvažniji, a svakako te električne automobile neće voziti građani Srbije. Proces prelaska sa fosilnih goriva na obnovljive izvore energije radi smanjenja štetnih emisija treba da bude jasan i uključiv za sve, a ne da to bude

SNEŽANA PAUNOVIĆ:Vreme vaše poslaničke grupe je isteklo. Samo završite misao. 

BILJANA ĐORĐEVIĆ: …da zarađuju, za Nemce da voze električne automobile, a da građani uvoze vozila koja su zabranjena u EU. Zahvaljujem. 

SNEŽANA PAUNOVIĆ:Reč ima predsednica Narodne skupštine, Ana Brnabić. 

ANA BRNABIĆ: Hvala vam. Mogli smo, poštovani građani Republike Srbije sada da čujemo od nekoga ko predaje na fakultetu Političkih nauka Univerziteta u Beogradu da je bolje da sam korumpirana, nego da sam nestručna. Ja se nadam da vi zaista ne predajete tim studentima da je bolje da je neko stručan i korumpiran, nego da je samo budala i nestručan, zato što ja mislim da je uvek bolje da je neko nestručan, nego stručan i korumpiran, ali ako su to vaše vrednosti, dobro je da građani znaju. Što se tiče toga da ste pokrenuli tešku artiljeriju oko promene zakona, ako vam je ovaj zakon teška artiljerija, ako vam je zakon u kome ne postoji ni jedna jedina rečenica precizna i tačna, a da nije laž, počevši od toga da ne znate da zakon ovaj ne propisuje preradu, zato što je to industrijski proces, već je to tema Zakona o planiranju i izgradnji, ako je to vaša teška artiljerija, pa vi ljudi baš imate ozbiljan problem. Hvala vam. 

SNEŽANA PAUNOVIĆ:Na osnovu čega? Ne. Odgovorila je, reagovala, prozvana, čist odgovor. Nema uopšte potrebe. Da li još neko od ovlašćenih predstavnika poslaničkih grupa želi reč? Ukoliko nema više ovlašćenih predstavnika predsednika poslaničkih grupa, ministarka želi reč. Izvolite. 

DUBRAVKA ĐEDOVIĆ HANDANOVIĆ: Hvala puno. Pre nego što se osvrnem na ova tri i po dana diskusije, želela bih samo da prokomentarišem još jednom, a zarad građana Srbije, kada je u pitanju SANU koju smo još jednom čuli da se izjasnila. Znači, nikakva institucija SANU se nije izjasnila. Pojedinci su rekli svoja mišljenja bez da imaju u uvid u bilo kakve studije o uticaju na životnu sredinu. Znači, to su rekli analizirajući neke druge projekte, ko zna gde, ko zna u kojoj zemlji i ko zna zasnovane na kakvim tehnologijama, pa su se posle zbog toga izvinjavali. Znači, ne postoji dokument SANU. Postoji mišljenje dato u zaključku organizacionog odbora skupa, ali to nije stav SANU. Organizacioni odbor su činili Ristić, Đorđević i još par pojedinaca. Ristić i Đorđević su citirani u Predlogu ovoga zakona i znamo koliko je grešaka i neistina izneto u njima. Ali ono što je i dalje frapantno, to je da non-stop se zaboravlja šta je izglasano u ovoj Narodnoj skupštini i upravo oni koji su glasali za te promene, a to je pored dozvola za prošireno istraživanje, proširene tačke, prošireni obim istraživanja, nove bušotine, koje su izdavane od 2004. godine do 2012. godine izvršena je i rekonstrukcija Vlade, gde je izuzeto Ministarstvo rudarstva i pridodato upravo ministru Oliveru Duliću, a znamo iz koje je stranke on, a šta sada njegove kolege ovde pričaju. Ono što je opet veoma važno da naglasim, da to nije samo zakon iz 2006. godine koji je značajno negativno uticao na situaciju koju danas imamo, da je to zakon iz 2011. godine koji je potvrdio da nosilac eksploatacije može biti privredno društvo, odnosno drugo pravno lice koje je nosilac istraživanja. Ali, šta je tadašnji ministar iz te stranke rekao 2011. godine, citiram– društveni i ekonomski razvoj naše zemlje je prioritet i procena je da će prihod, odnosno učešće rudarstva u bruto nacionalnom dohotku Srbije zahvaljujući i ovome što danas radimo, znači potvrđujemo da nosilac istraživanja jedini može biti nosilac. Eksploatacija će se povećati sa sadašnjih 2% na 5% do 2020. godine, što će reći razvijamo rudarstvo. Takođe, razvijamo rudarstvo, takođe, nastavljam citat – možemo da kažemo ćemo upravo zahvaljujući ovom zakonu i podzakonskim aktima i strategijama, a znamo za strategiju koja je doneta 2012. godine, otvoriti potencijal, slušajte dobro, da imamo nova ohrabrujuća nalazišta kada je u pitanju litijum, da imamo nova nalazišta takođe nekih retkih minerala, a neki čak kažu nalazišta koja su najveća nalazišta na severnoj hemisferi. To sve nama daje razlog i veru da imamo veoma optimistične najave kada je u pitanju ova oblast. E, pa građani Srbije procenite da li oni koji vam se obraćaju danas iz tih stranaka tako žučno i tako srčano mogu da zaista vas pogledaju u oči i da kažu da nisu glasali za te zakone i da nisu podržavali ove ministre. Ja bih da sumiram šta smo pričali ova tri dana i želim pre svega da se obratim građanima Srbije, poštovani i uvaženi građani, ali i poštovani narodni poslanici, izmena zakona koja je predložena osim što nije u skladu sa Ustavom Republike Srbije i sa načelima Zakona o rudarstvu i geološkim istraživanjima, nije u skladu ni sa strateškim, ni sa ekonomskim interesima Republike Srbije. Stoga je predlog Vlade Republike Srbije Narodnoj skupštini da ne prihvati Predlog zakona o izmenama i dopunama Zakona o rudarstvu i geološkim istraživanjima. Nije u interesu naše zemlje da zabranimo istraživanje kritične mineralne sirovine koja je i na nivou EU definisana kao takva. Dok svet i Evropa ubrzavaju svoje procedure i dozvole koje se odnose na istraživanje, eksploataciju kritičnih sirovina, mi za to vreme treba ta istraživanja i eksploataciju da zabranjujemo. Mislim da to ne bi bilo normalno. Govorite da je eksploatacija litijuma iz neke druge geološke formacije prihvatljiva, a izmenama ovog zakona predlažete da se ukine mogućnost i da saznamo čime uopšte mi to raspolažemo. Podsećam da su rudna bogatstva u vlasništvu Republike Srbije. Zbog čega bi se mi odricali od tih saznanja i istraživanja. Naša obaveza prema narodu i prema pokoljenjima je da im ostavimo osnovu na kojoj će graditi svoju budućnost. Uvođenjem zabrane istraživanja i eksploatacije bora i litijuma u našoj zemlji doveli bi do višestrukih negativnih posledica ne samo na ekonomiju naše zemlje, već i u njenom geopolitičkom pozicioniranju. Želim sada da iznesem važne činjenice u vezi diskusija koje smo imali, a koje su neupitne. Pod broj jedan, bili bismo prva zemlja koja zabranjuje istraživanje bora i litijuma u svetu i u Evropi. veliki je pritisak na naučnoj zajednici i mi moramo da stvorimo uslove u kojima će moći da rade i donose zaključke prema svom profesionalnom iskustvu, ekspertizi i savesti. Predsednik Republike Srbije i Vlada Srbije su ih pozvali na to, kao što smo pozvali sve, ali ama baš sve eksperte, stručnjake da se priključe projektnom timu, da daju doprinos našim državnim interesima i interesima naših građana. Projekat nije spreman i studije nisu gotove, dozvole za eksploataciju nisu izdate, ali to ne znači da možemo bez finansijskih posledica da oduzimamo stečena prava investitorima koja su nastala nakon izmena zakona iz 2006. godine, kada su se mnogi potpisnici ovog predloga zapravo pozitivno izjasnili na isti, ali i zakona iz 2011. godine kada su potpisnici glasali i za taj zakon. opozicija je sama rekla da ima mnogo projekata u razvoju u Evropi, kao i da će druge zemlje proizvoditi i prerađivati litijum ili to već čine. Srbija je mogla biti prva u tome, ali neće, zbog kampanje dezinformacija, neistina i laži koja se i dalje aktivno vodi. Mislim da je dijalog važan i da samo argumentovanom diskusijom i razmenom mišljenja možemo da dođemo do rešenja koja su najbolja za naše građane. Hajde da sagledamo šta je važno u ovom projektu, umesto da se stvaraju dublje podele, iako priznaćete ne možemo svi da mislimo isto. Pod jedan, eksploatacija kritičnih mineralnih sirovina je svuda u svetu visoko na agendama zemalja. Drago mi je da smo čuli i od predlagača da će i Nemačka da eksploatiše litijum. U ovoj zgradi pre dva dana predsednik parlamenta Finske je potvrdio da će Finska da eksploatiše litijum, a znamo da Portugal to već čini. Potražnja za kritičnim sirovinama će rasti. Energetska tranzicija neće nestati, a peta industrijska revolucija neće stati. Mi imamo ležište overenih rezervi litijuma koje su dvanaeste po veličini u svetu i među najvećim u Evropi. To su potvrđene overene rezerve. Na dvanaestom mestu u svetu i među najvećima u Evropi. To su sve činjenice, one su nepobitne. Na sve ovo treba da gledamo kao na ogromnu razvojnu šansu. Kako? Tako što će se postaviti tehnološki i tehnički uslovi da se dođe do sirovine, a da se ne ugrozi životna sredina i da od toga punimo budžete, otvaramo nova radna mesta, dižemo standard i kvalitet života naših građana. Ekonomske procene kažu da zaokruženi lanac vrednosti od proizvodnje sirovine do katoda, do baterija, do električnih automobila može da dostigne i 12 milijardi evra, odnosno više od 15 i 16 procenata našeg BDP-a. Da li je to moguće? Da, jeste, jer postoje tehnološka rešenja. Ko će da proveri da li će ta tehnološka rešenja da budu pogodna za Projekat „Jadar“, s obzirom da je jadarit mineral jedinstven? Pa struka, ne političari i ne oni koji su najglasniji protiv projekta, jer oni ne pričaju u ime struke, nego u ime političke agende i rušenja vlasti. A koja struka? Oni koji se ne plaše da posle hajke koja se vodi protiv svih nešto pozitivno kažu o projektu, odgovorno i javno stanu iza svojih stavova. Pred njima je težak i odgovoran zadatak. Ovo je multidisciplinarni projekat i samo eksperti sa relevantnim iskustvom mogu da se nose sa tom odgovornošću, a to su pre svega rudarski eksperti i eksperti geologije. Mi takve eksperte u ovoj zemlji imamo. Naš posao je da im taj zadatak olakšamo, da im damo punu podršku i da se prekine da se uništava čitava jedna struka koja ima vekovnu i viševekovnu tradiciju u našoj zemlji, a to su rudarstvo i geologija, bez koje ne bi mogli da gradimo ni kuće, ni bolnice, ni vrtiće, ni škole, niti da imamo pijaću vodu. Fokus ove diskusije smo stavili na pitanja o sumpornoj kiselini, na pitanja o vodama, na upravljanju otpadom. O tome treba da pričaju stručnjaci koji su se godinama školovali za ta zvanja. Zato sam bar ja u svom značajnom delu rasprave citirala upravo stručnjake, ne političare, jer je na njima da daju mišljenje. Posao Vlade Republike Srbije je da stvorimo uslove da struka radi svoj posao, savesno i profesionalno. Ponoviću i da je u samom Predlogu izmena ovog zakona navedeno nekoliko netačnih informacija, koje su javno dostupne i koje svako može da pročita. Neće se sumporna kiselina koristiti na 250 stepeni i neće biti isparavanja i neće biti sumpornih kiša. Proces bi se odvijao u zatvorenim rezervoarima, na niskoj temperaturi od 90 stepeni, daleko ispod tačke ključanja sumporne kiseline, tako da apsolutno ne bi bilo isparavanja o kojima se govori. Neće biti potrošeno 500.000 litara vode za ekstrakciju jedne tone litijuma. Bilo bi potrebno 6.600 litara vode, znači 75 puta manje od navedene količine u Predlogu izmena Zakona. Toliko o relevantnosti podataka koji su navedeni. Projekat „Jadar“ neće uticati na vodosnabdevanje lokalnog stanovništva, jer se većina naselja vodom snabdeva iz gradske vodovodne mreže koja ne bi bila ugrožena. To potvrđuju modeli koji su rađeni na desetinama hiljada godina proračuna. Znači, da li postoji mogućnost da se nešto desi nepredviđeno, što se dešava jednom u deset hiljada godina? To su modeli koji se rade za nuklearne elektrane jedino i ni za šta više i oni to potvrđuju. Otpad će biti u čvrstom, a ne u tečnom obliku. Znači, nema flotacijskog jalovišta. Otpad u čvrstom stanju ima daleko manji uticaj na okolinu. Pošto je rudnik podzemni, poljoprivrednici će moći da nastave da se bave i da uzgajaju i kulture i kukuruz i da proizvode mleko i da proizvode med. Da li je „Rio Tinto“ imao probleme u poslovanju od 1873. godine, od kada je osnovan? Pa predsednik Republike Srbije je to pitao izvršnog direktora „Rio Tinta“ u direktnom prenosu ispred građana Srbije. Međutim, mnogo neistina je izrečeno o poslovanju ove kompanije. Podsetiću da je 2012. godine „Rio Tinto“ imenom i prezimenom naveden u Nacionalnoj strategiji održivog korišćenja prirodnih resursa i dobara, koju je Vlada usvojila kao, citiram: „Svetska priznata rudarska kompanija“. Pa kako su se to promenili toliko za 13, 14 godina, da ste zaboravili koliko su tada bili priznati i poznati, a koliko su sada nakaradni? U Srbiji posluju 20 godina, došli su na poziv tadašnje Vlade Srbije. Isto tako podsećam, Srbija je na putu u članstvo u EU i svoje zakonodavstvo i standarde usaglašava sa najrazvijenijim zemljama Evrope. „Rio Tinto“, ukoliko želi da nastavi da razvija ovaj projekat, moraće da poštuje te standarde ili projekta neće biti. Takođe želim da ponovim i to da se predlagači slažu sa mnom da građani zapadne Srbije, Loznice i Gornjih Nedeljica se neće raseljavati. Niko neće biti proteran sa svoje zemlje. Oblast koju treba da obuhvati rudnik ili jedan deo već je gotovo cela raseljena dobrovoljno. Građani Srbije su prioritet ovoj Vladi, kao i njihov prosperitet i razvoj naše zemlje. To je slučaj sa svim meštanima, i Slatine, i Gornjih i Donjih Nedeljica, i Velikog Sela, i Jarebice i Brnjice i Bradića i Draginca i Cikote i Brezovice i Krasave. Ova zemlja ima tradiciju rudarstva i velikih poduhvata. Ponoviću da smo se među prvima 1900. godine na Đetinji okretali novih tehnologijama i novim izvorima energije, samo pet godina nakon izgradnje hidroelektrane na Nijagari u SAD, kada je primenjen od našeg naučnika Nikole Tesle sistem proizvodnje električne energije. Ne vidim razlog da ni danas ne budemo jedna od vodećih zemalja u Evropi, kada su u pitanju kritične mineralne sirovine. Sve nosi rizike, i otvaranje kopova u Kolubari i Kostolcu, izgradnja Đerdapa i Bajine Bašte. Te rizike smo prevazilazili, gradili hidroelektrane, gradili termoelektrane, otvarali rudnike, Đerdap je izgrađen za svega šest godina i bio je jedna od najvećih hidrocentrala tada na svetu. Tada smo verovali inženjerima. Ovo navodim da bih pokazala da se ne susrećemo prvi put sa modernim tehnologijama i sa izazovima. Imamo znanje, imamo prirodna bogatstva, sami ćemo da odlučimo da li ćemo i kako ćemo da ih koristimo. Naredne dve godine ništa se neće dešavati dok se relevantne studije ne završe. Ako se ispostavi prema studijama da projekat može bezbedno da se realizuje, pa realizovaće se. Ali ne tako što ćemo da izvozimo sirovinu, već na način da se sirovina prerađuje u našoj zemlji, da u našoj zemlji proizvodimo gotov proizvod, a to su električna vozila i baterije za skladištenje energije, koje su budućnost ove planete. Nemojte da ova sednica, koja je na mnogo nivoa važna za razvoj našeg društva, ostane upamćena po tome koliko ste mene napadali na ličnoj osnovi, iznosili neistinu do neistine, bez ijednog utemeljenja, da bi prikupili poneki jeftin i nemoralan politički poen. Ali s druge strane, to najbolje govori da boljih argumenata niste ni imali, jer da jeste, ne bi se bavili sa mnom lično i ne bi uporno lagali. Ponosim se svojim obrazovanjem, svojom karijerom u zemlji i svetu, što želim i vama, ali pre svega svakom građaninu naše zemlje. Zato još jednom naglašavam i molim narodne poslanike da uvaže stav Vlade Republike Srbije da se ne izglasa Predlog o izmenama Zakona o rudarstvu i geološkim istraživanjima. Hvala vam. 

ANA BRNABIĆ: Po Poslovniku, Srđan Milivojević. Izvolite. 

SRĐAN MILIVOJEVIĆ: Poštovani građani Srbije, član 125. Poslovnika, stav 3 - na zahtev narodnog poslanika Narodna skupština može bez pretresa odlučiti da se glasa prozivkom, na način određen ovim Poslovnikom. Zahtevam da se za ovaj zakon glasa prozivkom, u duhu onoga što je kazala Danijela Nestorović. Hvala. 

ANA BRNABIĆ: Po Poslovniku ste zahtevali nešto, jel? Reč ima Danijela Nestorović. Izvolite. 

DANIJELA NESTOROVIĆ: Poštovani građani Srbije, posle iscrpne diskusije na temu zakona kojim bi se sačuvala Srbija, imali smo priliku da u poslednjim minutima obraćanja ministarke rudarstva i energetike čujemo konačnu istinu, a to je da je zaista upućeno pismo od strane predsednika Republike Srbije svim naučnicima i stručnjacima da u skladu sa svojim zvanjima i kvalifikacijama zauzmu jasan i činjenično zasnovan stav o Projektu "Jadar". Dakle, predsednik Republike, koji po Ustavu Republike Srbije ima protokolarna ovlašćenja, je dao za pravo sebi da se obrati naučnicima Univerziteta u Beogradu i da im kaže da je to njihova obaveza da se izjasne u pogledu Projekta "Jadar". Raspoloživa dokumentacija koja je naučnicima prezentovana je nacrt studije o proceni uticaja na životnu sredinu. Mislim da sam dosadila više svima sa činjenicom da nacrt studije ne može biti pravni osnov i pravni okvir kako bi se dalo stručno mišljenje. Kao što ste čuli juče iz sredstava javnog informisanja, Elektrotehnički fakultet i Nastavno-naučno veće Elektrotehničkog fakulteta je zauzelo stav da preporučuje da se obustavi Projekat "Jadar" i da se daju preporuke kako da se na najbolji mogući način pruži sva naučna i stručna pomoć u pogledu saniranja eventualne štete koja bi nastala obustavljanjem Projekta "Jadar". Nakon ovoga, a kako nisu smeli sa tim da izađu u javnost.

ANA BRNABIĆ: Izvinite, poštovana narodna poslanice, ja vas molim samo da ne govorite neistine. Nastavno-naučno veće Elektrotehničkog fakulteta nije nikakav stav iznelo. Samo bez nervoze, molim vas. Ovo je Narodna skupština Republike Srbije. Ne izgovarajte neistine sa vašeg mesta. Nastavite sada. 

DANIJELA NESTOROVIĆ: Nemojte to da radite, Ana. Ceo dan, i juče i danas, pričate. Ja moram nešto da vam kažem. Znam da nije primereno da se obraćam predsednici Narodne skupštine na ovaj način, ali vi ste izrekli neistinu 2022. godine. Vi ste slagali građane, kad ste rekli da je kraj ovom projektu, da je stavljena tačka, da nema više. Vi ste ti koji ste doveli do ove situacije da mi danas i prethodna tri dana raspravljamo o ovome. Zašto nije pre 2022. godine upućen bilo kakav dopis od strane Vlade Republike Srbije da se nastavno-naučna veća fakulteta univerziteta u Beogradu izjasne? Zašto? Zato što, Ana, nije bilo volje, nije bilo želje i nije bilo potrebe, jer se već sve dogovorilo. Ja moram prosto da kažem da mi ne možemo zaista da sprovodimo srpsku politiku i da svodimo na to gde da potpišemo šta treba da damo. To nije naša politika. To ne sme da bude naša politika. Rudna bogatstva, mineralne sirovine Republike Srbije pripadaju svim građanima i vi ste u obavezi, odnosno Vlada Republike Srbije je u obavezi da predoči građanima Republike Srbije sa čim to građani raspolažu, koja su to rudna bogatstva i mineralne sirovine koje im donose korist, šta je to što im ugrožava životnu sredinu a šta je ono što je čuva. Takođe, Vlada je u obavezi da donese i predlog zakona o prostornom planu Republike Srbije, kako bi građani znali gde su planirani rudnici, gde su planirane deponije, šta je planirano uopšte da se radi na teritoriji Republike Srbije. Mi ta dva dokumenta nemamo. Ne može da se radi studija koja je predata ministarstvu i ne može da se radi na tome, niti možete da zahtevate od nastavno-naučnih veća fakulteta univerziteta u Beogradu da daju svoje mišljenje na nacrt studije. To je šarena laža koja je puštena u javnost u junu mesecu ove godine kojom se kompanija "Rio Tinto", koja je inače ozloglašena i koja je imala jako lošu reputaciju u svetu, poigrava sa javnošću Republike Srbije i sa građanima Republike Srbije. Kakav nacrt studije kada nemate pravni okvir? To je kao kada biste donosili zakone bez Ustava. Ne može to tako. Jednostavno, postoji pravni poredak. Ako Srbija želi da bude država u kojoj će vladati vladavina prava, onda moraju da se poštuju neke stvari. Ne može ministarka rudarstva i energetike da dođe u Skupštinu i da se obraća ne samo narodnim poslanicima, mi smo navikli da slušamo ovde sve i svašta, nego da se obraća građanima Republike Srbije a da pri tom ne zna da navede nazive mesta u kojima će se nalaziti rudnička zona i rudničke deponije. Ne sme se. Ministarka je, kao i svi koji sede u ovoj sali, položila zakletvu da će govoriti istinu. Ono što je bitno, a što čujemo i ovde se to priča od poslanika vladajućeg režima kako smo mi ovaj zakona zbrda - zdola, kako je ovaj zakon za privremenu zabranu, znate kako, ja znam da je pamćenje jako kratko, pogotovo ovde sa druge strane, a ja ću vam ponoviti još jednom, jer uporno se odbija o taj vaš zid nemogućnosti komunikacije da jednoj za svagda zapamtite. Znači, ovaj zakon je predložen od strane 86 narodnih poslanika opozicije kojima se ja od srca zahvaljujem za sve ove dane koji su dali sebe ovde u Skupštini, koji se bore za građane Republike Srbije, koji se bore za zaštitu zdrave životne sredine, koji se bore za očuvanje i opstanak države Srbije i njenih prirodnih bogatstava. Nemojte prodavati tuđe, nemate pravo. Ono što sam htela da kažem, je takođe, ovaj predlog zakona se odnosi na rudarenje litijuma i bora i samo na istraživanje litijuma i bora, predlog je i da se iskopavanje trajno zabrani ne do naredne vlasti, već do narednih generacija. Za sada je na nama da deci, ali zaista svoj našoj deci, ne kao vaš slogan, ostavimo čistu zemlju, vodu i vazduh, što im je i Ustavom Republike Srbije zagarantovano, a ako ikada dođe vreme neka sami menjaju zakon. Bez litijuma ništa neće stati. Bez litijuma neće biti apokalipse, niti bilo kakve nemaštine. Sa litijumom nećemo biti okićeni zlatom i parama i moram da naglasim da zaista nije sve u parama. Možda jeste za Anu, Aleksandra i Dubravku, ali za običan svet u Nedeljicama je bitno da žive koliko toliko normalno, za njih je bogatstvo mleko koje proizvode, med, kukuruz i ostali poljoprivredni proizvodi. Ne žive lako, rade od jutra do sutra i to je ta razlika koja će uvek postojati između njih i Ane, Aleksandra i Dubravke. Vrlo je važno da vas još jednom građani Republike Srbije podsetim na reči predsednika ove države, koji je rekao, nemamo pravo da uništimo živote većeg broja ljudi nego što je bilo prvobitno planirano. Sve dok ne budem dobila odgovor u ime svih građana Republike Srbije neću stati sa ovim pitanjem dok nam se ne bude reklo koji je to broj građana predviđen za žrtvovanje, koliko je to prvobitnim planovima predviđeno da se žrtvuje i za čiji cilj, za čije interese, za čije džepove. Građani Srbije su možda jednom naseli na to da ova vlast i ovaj režim žele dobro ovom narodu. Kaže se 2022. godine u januaru mesecu da se stalo sa ovim projektom zato što su građani ispoljili veliku zabrinutost, pa je ova vlast, valjda, osetljiva na tu povećanu količinu zabrinutosti građana stavila navodnu tačku na ovaj projekat. To je bilo današnje obrazlože, to je bio navodni odgovor i, eto, šta može Vlada protiv zakona. Kao što znate, imali smo priliku da vidimo da je ova Vlada svemoćna, da je ova Vlada čak nevažeći pravni akt ponovo stavila u pravni promet. Na ovom mestu bih zamolila, dakle, sve, sve vas – ne možete nevažeći pravni akt ponovo oživljavati, ne možete ga staviti ponovo u pravni prometi i u tom smislu određivati put i dalje korake stranom investitoru. Vaša obaveza je da slušate građane Republike Srbije, vaša obaveza je da poštujete volju građana Republike Srbije, vaša obaveza je da sačuvate zdravu životnu sredinu za buduće generacija. Za nas je možda već kasno, ali za buduće generacije mora da ostane od ove Srbije nešto. Ako nastavite na ovaj način, a jasno je šta su vam namere i ciljevi, od Srbije neće ostati ništa. Zato vas molim – još jednom se saberite, a ja vam samo kažem – čak i ako se ne saberete, nećete kopati! 

ANA BRNABIĆ: Poštovani narodni poslanici, jel to bilo to od energičnog – nećeš kopati ili možete još malo? Mislim, bilo je samo dva, tri puta i niste baš ni svi. To je bilo to? Dobro. U ime Narodne skupštine Republike Srbije želim takođe da iskoristim ovu priliku i kraj ove diskusije da poštovanom gospodinu koji drži vulkanizersku radnju uputim izvinjenje zbog svih neprijatnosti koje je doživeo juče. Sada zaključujem načelni pretres o Predlogu zakona o izmenama i dopunama Zakona o rudarstvu i geološkim istraživanjima. Pošto je Narodna skupština obavila pretres Predloga zakona u načelu, a s obzirom na to da su amandmani podneti na Predlog zakona povučeni, Narodna skupština će, saglasno članu 160. Poslovnika, u danu za glasanje odlučivati o Predlogu zakona. Saglasno članu 87. stav 5. Poslovnika Narodne skupštine određujem četvrtak 10. oktobar 2024. godine sa početkom u 17.30 časova kao dan za glasanje o tački dnevnog reda Prve sednice Drugog redovnog zasedanja Narodne skupštine Republike Srbije u 2024. godini. Sve najbolje.

ANA BRNABIĆ: Nastavljamo rad. Poštovani narodni poslanici, pre nego što pređemo na odlučivanje o tački dnevnog reda, potrebno je da utvrdimo kvorum. Molim vas da ubacite svoje identifikacione kartice u jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 212 narodnih poslanika, odnosno da je prisutna većina od ukupnog broja narodnih poslanika i da postoje uslovi za odlučivanje. Prelazimo sada na odlučivanje. Narodni poslanik Danijela Nestorović predložila je da se o Predlogu zakona o izmenama i dopunama Zakona o rudarstvu i geološkim istraživanjima glasa javno - prozivkom narodnih poslanika. Stavljam na glasanje predlog da se glasanje o Predlogu zakona o izmenama i dopunama Zakona o rudarstvu i geološkim istraživanjima obavi javnim glasanjem - prozivkom narodnih poslanika. Zaključujem glasanje: za – 85 narodnih poslanika, protiv – 124, niko uzdržan, nije glasalo četvoro. Ako možete, poštovani narodni poslanici, samo da se primirite malo, pošto ovo nije ni cirkus, ni kafana, već je parlament i molim vas malo poštovanja prema ovoj instituciji. Hvala vam. Konstatujem da Narodna skupština nije odlučila da se glasanje o Predlogu zakona obavi javno - prozivkom narodnih poslanika. Pošto je Narodna skupština obavila pretres Predloga zakona u načelu, prelazimo na odlučivanje. Stavljam na glasanje Predlog zakona o izmenama i dopunama Zakona o rudarstvu i geološkim istraživanjima, u načelu. Molim narodne poslanike da se izjasne. Zaključujem glasanje: za – 84 narodna poslanika, protiv – 127, uzdržan – niko, nije glasalo dvoje. Konstatujem da Narodna skupština nije prihvatila Predlog zakona u načelu. Stavljam na glasanje predlog da se utvrdi postojanje naročito opravdanih razloga da zakon stupi na snagu ranije od osmog dana od dana objavljivanja. Molim narodne poslanike da se izjasne. Zaključujem glasanje: za – 84 narodna poslanika, protiv – 127, uzdržanih – nema, nije glasalo dvoje. Konstatujem da je Narodna skupština odlučila da ne postoje naročito opravdani razlozi za stupanje zakona na snagu u roku kraćem od osam dana od dana njegovog objavljivanja. Sada pristupamo glasanju o Predlogu zakona u celini. Stavljam na glasanje Predlog zakona o izmenama i dopunama Zakona o rudarstvu i geološkim istraživanjima, u celini. Molim narodne poslanike da se izjasne. Zaključujem glasanje: za – 84 narodna poslanika od 86 potpisnika Predloga zakona, protiv – 128, uzdržan – niko, nije glasalo dvoje. Konstatujem da Narodna skupština nije usvojila Predlog zakona o izmenama i dopunama Zakona o rudarstvu i geološkim istraživanjima. Prelazimo na povrede Poslovnika. Narodni poslanik Ahmedin Škrijelj, na sednici 8. oktobra 2024, godine u 15 časova i 49 minuta, ukazao je na povredu člana 107. stav 2. Poslovnika Narodne skupštine. Molim da Narodna skupština odluči da li je povređen navedeni član Poslovnika. Zaključujem glasanje: za – 70 narodnih poslanika, protiv – troje, uzdržanih – nema, nije glasalo 142. Konstatujem da je Narodna skupština odlučila da nije povređen navedeni član Poslovnika. Narodni poslanik dr Tatjana Marković Topalović, na sednici 9. oktobra 2024, godine u 12 časova i 44 minuta, ukazala je na povredu člana 116. Poslovnika Narodne skupštine. Molim da Narodna skupština odluči da li je povređen navedeni član Poslovnika. Zaključujem glasanje: za – 76 narodnih poslanika, protiv – niko, uzdržanih – nema, nije glasalo 138. Konstatujem da je Narodna skupština odlučila da nije povređen navedeni član Poslovnika. Pošto je Narodna skupština obavila razmatranje jedine tačke dnevnog reda ove sednice i odlučivanje o njoj, saglasno članu 102. Poslovnika, zaključujem Prvu sednicu Drugog redovnog zasedanja Narodne skupštine Republike Srbije u 2024. godini. Hvala vam.