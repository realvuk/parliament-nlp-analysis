ANA BRNABIĆ: Poštovane dame i gospodo narodni poslanici, nastavljamo rad Prve sednice Prvog redovnog zasedanja Narodne skupštine Republike Srbije u 2025. godini. Molim sve prisutne da minutom ćutanja odamo poštu tragično stradalim građanima Severne Makedonije u mestu Kočani. Hvala. Na osnovu službene evidencije o prisutnosti narodnih poslanika, konstatujem da sednici prisustvuju 86 prijavljenih narodnih poslanika. Radi utvrđivanja broja narodnih poslanika prisutnih u sali, molim vas da ubacite svoje identifikacione kartice u poslaničke jedinice u elektronskog sistema. Hvala vam. Konstatujem da je primenom elektronskog sistema utvrđeno da je u sali prisutno 120 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Prelazimo na rad. Da li predsednika, odnosno od ovlašćenih predstavnika poslaničkih grupa želi da zatraži obaveštenje ili objašnjenje u skladu sa članom 287. Poslovnika? Reč ima narodni poslanik Akoš Ujhelji. Izvolite. 

AKOŠ UJHELJI: Hvala. Poštovana predsednice, predsedništvo, dame i gospodo narodni poslanici, u ime poslaničke grupe SVM želim da postavim pitanje Ministarstvu finansije. Naime, 14. marta ove godine stupio je na snagu Zakon o utvrđivanju garantne šeme i subvencionisanja dela kamate kao mera podrške mladima u kupovini prve stambene nepokretnosti čija rešenja predstavljao deo sistemskih, ekonomskih, socijalnih, demografskih i populacionih politika koje će mladim ljudima omogućiti da pod povoljnim uslovima steknu prvu nekretninu. Nesporno je da rešenja ovog zakona znače zaštitu osnovnih ljudskih prava, prava na dom, uživanje imovine i zaštite svojinskih prava, međutim u praksi se pojavljuju prve nedoumice. Stoga se obraćam Ministarstvu finansija da bi se blagovremeno razjasnile sve dileme i nejasnoće. U konkretnom slučaju za poslaničku grupu SVM je važno da već u prvim danima primene zakona pojasnimo značenje pojma „član porodice“ i shodno tome kriterijume po kojima će poslovne banke prihvatiti kreditno jemstvo šireg kruga članova porodice. Naime, utisak je u praksi da banke pojam „jemstvo člana porodice“, odnosno „kreditno sposobnog člana porodice“ iz tačke 4. i 5. zakona tumače samo kao članove uže porodice, što isključuje članove šire porodice i posebno bake i deke. Imajući u vidu napred navedeno, kao i činjenicu da svojim tumačenjima banke sužavaju nameru zakonodavca, što nije dozvoljeno, naša poslanička grupa smatra da bi bližim tumačenjem Ministarstvo finansija zaštitilo i našu i nameru zakonodavca. Za našu poslaničku grupu ovo nije samo pitanje kreditno-monetarne i bankarske politike koja omogućuje ekonomsko osnaživanje mladih već je i pitanje zalaganja za antidiskriminacione mere, u konkretnom slučaju zaštite od diskriminacije starih ljudi, odnosno pravo baka i deka, odnosno starijih članova i šireg kruga porodice da obezbede kreditno jemstvo svojim unucima i rođacima i time obezbede njihovu sigurniju budućnost. Budući da se tek počelo sa primenom zakona za poslaničku grupu SVM je važno da otklonimo nedoumice kako bi što veći broj mladih ljudi uz solidarnu pomoć svih članova porodice mogao da podnese zahtev za kredit i reši stambeni problem i svoj i stambeni problem buduće porodice. Iskoristiću ovu priliku da pomenem još jednu dilemu, pitanje koje postavljaju zainteresovani mladi ljudi i tiče se realne životne situacije. Naime, član 5. Zakona propisuje da korisnik kredita može biti lice koje nema niti je imalo u vlasništvu stambenu nepokretnost i koje nije korisnik stambenog kredita kod neke od poslovnih banaka. U praksi nam dolaze mladi ljudi koji su suvlasnici nad imovinom koja predstavlja svu svojinu više naslednika, tri, četiri ili pet, to su situacije nasleđenih starih kuća, malog procenta vlasništva, gde postoji zakonom utvrđeno pravo da kao suvlasnik mladi čovek koristi imovinu srazmerno svojom suvlasničkom udelu, ali je to u stvarnosti neizvodljivo jer je suvlasnički udeo mali ili je više vlasnika koji ne mogu da naprave sporazum. Pravno-formalno ti mladi ljudi su vlasnici nepokretnosti, ali to ništa ne znači u smislu rešavanja njihovog stambenog pitanja. Na osnovu navedenog, Poslanička grupa SVM smatra svrsishodnim da Ministarstvo finansija u prvim danima primene zakona izda bliže uputstvo koje će poslovnim bankama olakšati proces odobravanja kredita i samim tim pojednostaviti rešenje brojnih nedoumica. Pomenuo sam samo dve, a siguran sam da su se kolege u praksi već suočile i sa drugim dilemama i pomoći da odredbe ovog zakona zaista zažive i da se primenjuje u realnom životu. Na kraju, Poslanička grupa SVM pozdravlja usvajanje Odluke o utvrđivanju iznosa novčanih sredstava u 2025. godini za ostvarivanje prava na novčana sredstva za izgradnju učešća u kupovini, odnosno kupovinu porodično stambene zgrade ili stana po osnovu rođenja deteta. Novčana sredstva iznose ukupno 500 miliona dinara, a pravo na njih može da ostvari majka novorođenog deteta, do iznosa koji utvrđuje Vlada. Zahvaljujem na pažnji. 

ANA BRNABIĆ: Hvala vam. Reč ima Slavica Radovanović. Izvolite. 

SLAVICA RADOVANOVIĆ: Hvala puno. Koristiću vreme ovlašćenog predstavnika. Pre nego što počnem i pre nego što postavim pitanja, zaista želim da se pridružim i da svim građanima Republike Severne Makedonije i porodicama nastradilih, u ime našeg poslaničkog kluba, izrazim saučešće za nezapamćenu tragediju koja je zadesila njihovu zemlju. Ono što želim, pre nego što kažem, sve vas da upozorim, a to je da, dragi moji.

ANA BRNABIĆ: Izvinite, poštovana narodna poslanice, ovo su poslanička pitanja, tako da za raspravu možete kasnije. 

SLAVICA RADOVANOVIĆ: Da, da, okej, koristim ovo vreme, uopšte nije problem. 

ANA BRNABIĆ: Imate pet minuta. 

SLAVICA RADOVANOVIĆ: Što se tiče poslaničkih pitanja, zaista želim da postavim poslanička pitanja ministru unutrašnjih poslova, a to je – vi svi treba da znate da je došao kraj, da je sudija svirao kraj, a taj sudija su studenti. Zašto su pripadnici Ministarstva unutrašnjih poslova jutros ispred Skupštine Novog Sada, udarali, tukli studente, privodili studente i koristili represiju prema studentima koji dolaze na jedne mirne i nenasilne proteste? Koje mere i radnje i u skladu sa zakonom preduzete radi utvrđivanja ko je dana 15. marta 2025. godine naredio i koristio, šta god da je, zvučni top, ili bilo kakvu napravu, prema mirnim i okupljenim građanima i studentima, izazivajući paniku i strah, kao i ko je ovo u našoj zemlji zabranjeno sredstvo još 2022. godine, pokušao da implementira u Zakon o policiji i gde se sada nalazi to oružje koje je tih godina, odnosno taj top, dovedeno i nalazilo se negde u prostorijama Ministarstva unutrašnjih poslova, gde se sada nalaze ta zabranjena sredstva u celom svetu? Takođe, da li je o ovom slučaju službeno od strane policije obavešteno nadležno tužilaštvo i šta se radi na utvrđivanju istine šta se dogodilo u vreme kada je veliki broj građana osetio jako velike tegobe zbog zvuka koje je ispustilo, kako god nazvali to oruđe? Ko je rukovodio obezbeđenjem javnog skupa studenata održanog 15. marta 2025. godine? Da li je to bio načelnik Policijske uprave za grad Veselin Milić ili vršilac direktora policije Dragan Vasiljević? Zbog čega rukovodilac obezbeđenja, u saradnji sa redarskom službom studenata, nije preduzeo potrebne mere da se sa skupa uklone lica, odnosno spreči njihovo delovanje? Javno je objavljeno na desetine snimaka ovih lica, a koja su uoči skupa organizovano dovedena i boravila na prostoru Pionirskog parka sa studentima koji hoće da uče i koja su nakon zvučnog udara na okupljene studente izazvala više sukoba i povredila okupljena lica, studente i redare. Mi znamo da je u tom Pionirskom parku bilo najmanje onih studenata koji su hteli da uče, mnogo ljudi sa Kosova je došlo i mislim da je to neprimereno. Želim da obavestim građane da prostor na kojem se odigravao ovaj skup i gde se sve ovo desilo je pokriven kamerama, kamerama koje se prate u Ministarstvu unutrašnjih poslova, i to u Policijskoj upravi za grad Beograd, u komandno-operativnom centru, kao i u kancelariji, odnosno sali 301, na trećem spratu, u SIV-u 2. Tu se nalazi štab koji takođe prati sve ove kamere i to je štab koji izveštava i koji je dužan da o tome obavesti ministra unutrašnjih poslova, koji i sam često zna da boravi u tim prostorijama. Takođe, u Ministarstvu unutrašnjih poslova postoji operativni centar koji može da prati sve što se dešava na kamerama, ne samo u Beogradu, nego u celoj Srbiji. Nemoguće je, dragi građani i dragi poslanici, da ne može da se identifikuje šta se desilo, ko je i kada koristio oruđe koje je izazvalo veliku paniku među građanima. Zatim, da li su se preduzele mere u vezi sa izjavom Lazara Baćića da su ga udarili studenti, kada se jasno videlo da ga je tomfom, a to je zaštitno sredstvo koje koriste pripadnici žandarmerije, udario pripadnik žandarmerije? Ono što želim da pitam ministra Dačića, a to je – zašto mi, od kako je postao ministar unutrašnjih poslova, ne odgovara ni na jedno pitanje? Jel to znači da sam u pravu? Moja pitanja nisu improvizacija, moja pitanja su veoma, veoma potkovana i verifikovana, pa me zato i dalje interesuje – zašto mi nikada nije odgovorio šta se desilo sa Daliborom Dragojevićem u prostorijama Policijske uprave u Boru? Zašto niko nije odgovarao za ono što se desilo, jer definitivno je utvrđeno da je čovek nastradao od prevelike upotrebe sredstava prinude? Kada je doveden na sudsku medicinu, ljudi koji rade na sudskoj medicini kažu da su mu toliko bile uništene noge da nije moglo da se radi bilo kakvo, toliko su mu bili razoreni krvni sudovi, da to ljudi koji rade na institutu skoro nisu videli. Ko će da odgovara za to i zašto prikriva i krije ljude koji su učestvovali u tom zločinu, a mi znamo ko je on? Želim da pitam – zašto i dalje u Inđiji, iako ste obećali građanima, u Ulici Save Kovačevića se oseća toliko velika buka i toliko ljudi već mesecima pokušava da reši svoju situaciju tih kontejnera koji su doneti samo tu da stoje, a ugrožavaju im užasno život i mir i njihovo spokojstvo? Ono što je najvažnije, za ministarku pravde, kako je moguće da je zastario predmet kuma Petrovića i kako je moguće da njegov predmet zastari, a čovek na Vidikovcu bude pritvoren samo zato što se posvađao sa ljudima na štandu? Na svu sreću je pušten. 

ANA BRNABIĆ: Samo privodite kraju, molim vas.

SLAVICA RADOVANOVIĆ: Znam, vreme, molim vas. Prema tome, molim vas, hajmo da sudimo po pravdi, hajmo da sudimo po pravu, a ne po političkoj orijentaciji. Nemojte da dobacujete ni vi, Šćekiću, vidim vas. 

ANA BRNABIĆ: Hvala vam. Zaista sam dopustila daleko preko vremena, ali već kad ste počeli da raspravljate sa drugim narodnim poslanicima to je izgubilo smisao. Hvala vam na pitanjima. Da, slažem se da članovi Vlade moraju da odgovore. Reč ima Slobodan Nikolić. Izvolite. 

SLOBODAN NIKOLIĆ: Poštovana predsednice Skupštine, poštovane kolege, imam nekoliko kratkih pitanja, pre svega ministru unutrašnjih poslova. Koliko je građana Rusije od početka sukoba u Ukrajini prešlo granicu Srbije i koliko se zadržalo? Zatim, za Ministarstvo spoljnih poslova, ako građani Evropske unije mogu da borave tri meseca bez vize u Srbiji, zašto građani Rusije mogu da borave samo mesec dana? Da li ima prostora da se nadležno ministarstvo, a i Vlada buduća pozabave tim pitanjem da i građanima Ruske Federacije, bratskom narodu, omogućimo da borave tri meseca bez vize, s obzirom na sve veći broj ovde investicija na koje računamo iz Rusije i turista koji dolaze? Nisam dobio odgovor na pitanje od ministra unutrašnjih poslova – zašto građanke Rusije koje su zasnovale brak sa srpskim državljanima otežano dobijaju državljanstvo? Evo, konkretno Ruskoj stranci se obratila Marija Stojanović iz Trnavske baluge kod Čačka, koja ima u braku i dve ćerke sa našim državljaninom i više od dve godine čeka na srpsko državljanstvo. Imam pitanje na kraju za Ministarstvo prosvete, da mi odgovori – koliki je procenat ruskog jezika koji se izučava u našim školama i koliki je to procenat u odnosu na druge strane jezike? Po opštinama da Ministarstvo pripremi odgovor na to pitanje. To je sve. 

ANA BRNABIĆ: Hvala vam. Reč ima Stefan Krkobabić. Izvolite. 

STEFAN KRKOBABIĆ: Zahvaljujem, uvažena predsednice. Pre svega, pohvalio bih dosadašnji rad Ministarstva unutrašnjih poslova, Ministarstva odbrane i Bezbednosno-informativne agencije, a posebno u kontekstu unutrašnje dinamike društveno-političkih događanja u toku proteklih nekoliko meseci. Zahvaljujući njihovim najpre obaveštenjima, logističkim i drugim pretpripremnim radnjama, a potom i konkretnim operativnim akcijama tokom samih protesta, nije došlo do gubitka života, težih povreda istih ili bilo kakvih većih incidenata. Ovo se odnosi ne samo na proteste i blokade u prestonici, već i u svim drugim gradovima i opštinama širom Srbije. Tokom poslednjeg protesta u Beogradu, pripadnici navedenih organa i službi odradili su izuzetno složen i kompleksan zadatak održavanja javnog reda i mira, uprkos najavljenom nasilju od strane dela onih koji su na isto pozivali. Zahvaljujući dobrim procenama i vojske i policije, bilo je unapred poznato koliko će ljudi učestvovati ili bar približan broj ljudi na najvećem skupu koji se odigrao pre par dana. Uprkos uzavreloj atmosferi koji su pojedini politički i društveni činioci, ali naravno i neki mediji kreirali, država je zaštitila pravo svih da se slobodno i demokratski iskažu i protestuju i onih koji bi da uče i oni koji bi da blokiraju, ali i obezbedila da se spreči bilo kakvo nasilno preuzimanje institucija i vlasti i upadi u iste. Shodno aktuelnim društveno-političkim dešavanjima koristim priliku da postavim sledeće pitanje upravo Ministarstvu unutrašnjih poslova, Ministarstvu odbrane i Bezbednosno-informativnoj agenciji – a to je, kako ocenjujete trenutno bezbednosnu situaciju u Republici Srbiji, uzevši u obzir mogući pokušaj obojene revolucije, kao i korišćenje lažnih vesti, pre svega, na društvenim mrežama sa ciljem smene legitimno izabranih državnih organa? Mnogi relevantni stručnjaci i analitičari iz sfere bezbednosti procenjuju da se naša zemlja mesecima unazad nalazi pod udarom specijalnog hibridnog rata, koji se vodi protiv nje, a koji za cilj ima deligitimizaciju i dehumanizaciju legalno i legitimno izabranih nosilaca najviših državnih funkcija, te dovođenje države u stanje anarhije i institucionalne paralize. Činjenica je da svedočimo medijskoj kampanji, kao i propagandnim antidržavnim dejstvima na društvenim mrežama, ako šire dezinformacije među građanima sejući neopravdan strah i paniku, a koje su se do sada pokazale više puta kao netačne. Činjenica je i sa druge strane, da neka lica koja pozivaju na proteste i nasilje na njima aludiraju, nažalost, na nekakve ukrajinske, rumunske i neke druge nedemokratske scenarije. Uvaženi narodni poslanici, građani Republike Srbije, naravno, privreda i život u Srbiji i prosperitet ne smeju da stanu zato bih pitao Ministarstvo finansija nešto u vezi Zakona o socijalnom preduzetništvu i mi, iz Parije ujedinjenih penzionera, poljoprivrednika i proletera Srbije imamo obavezu da skrenemo pažnju javnosti, da smo mi upravo u ovoj Narodnoj skupštini usvojili Zakon o socijalnom preduzetništvu. Navedeni Zakon o socijalnom preduzetništvu pruža realne mogućnosti za oživljavanje socijalno preduzetništva, kao trećeg sektora privređivanja pored javnog i privatnog, i to kao njihovog neophodnog korektivnog faktora što ih smatram civilizacijskim iskorakom, to je imperativ 21. veka. Socijalno preduzetništvo je namenjeno ljudima za koje poslodavci nemaju potrebe, a retko i ne žele da ih zaposle, to su osobe sa invaliditetom, izbegla i raseljena lica, ratni i vojni invalidi, romska populacija i pripadnici drugih marginalizovanih grupa, svi oni uvaženi građani Republike Srbije žele da žive od svoje zarade. Zato postavljam pitanje i Ministarstvu finansija i resornom Ministarstvu za rad, zapošljavanje i boračka i socijalna pitanja, a to je – da li razmatraju mogućnost da merama pozitivne diskriminacije umanje PDV i ukidanje poreza na dobit svih finansijskih obaveza i republičkih i lokalnih, osim doprinosa za zdravstveno i penziono, naravno, osiguranje preduzećima koji sebe smatraju socijalnim preduzećima? Drugo pitanje upućujem Ministarstvu finansija koje treba direktno da pomogne socijalnom preduzetništvu, a to je – da li je Ministarstvo finansije spremno da razmotri mogućnost za formiranje podsticajnog fonda za razvoj socijalnog preduzetništva? Toliko, zahvaljujem. 

SNEŽANA PAUNOVIĆ: Hvala. Reč ima Biljana Đorđević. Izvolite. 

BILJANA ĐORĐEVIĆ: Pre tri dana u Beogradu je održan najveći skup u našoj istoriji, preko trista hiljada ljudi, to je konzervativna procena bilo je na njemu iako se režim svojski trudio da spreči ljude da dođu, onemogućavanjem prevoza i širenjem straha, te namere su bile jasne i predvidive. Danima ranije adekvatno se reagovalo pozivima na uklanjanje kontra skupa i pravovremenom reakcijom studenata redara. Ono što nismo mogli ni da pretpostavimo je da će režim upotrebiti zvučni top, oružje zabranjeno zbog štetnog dejstva na zdravlje, ali i zbog mogućnosti masovnog povređivanja usled panike i efekata stampeda. Posebna bezobzirnost je što se napad desio tokom petnaesto minutnog pomena za žrtve u padu nadstrešnice. Ovaj čin predstavlja direktan zločin režima protiv sopstvenog naroda. Onda kreće još veća neverica, režim se pravi lud, nema veze sa njima, tretira građane koji su svedočili ovom napadu o tome šta su doživeli kao lude, još planira da ih optuži za laž i širenje panike i to prema instrukciji predsednika koji diktira ministarki pravde bez legitimiteta kako ministarstvo i tužilaštvo treba da reaguju. U ovom trenutku preko tri hiljade ljudi svedočilo je respektabilnim organizacijama civilnog društva i pravnim timovima političkih partija, uključujući i Zeleno-levi front o tome šta su doživeli na prostoru od Trga Slavije do Terazija i okolnim ulicama tokom 15 minuta tišine, da je to bio snažan zvučni udar, praćen talasom vrućine ili vetra. Snažan huk nalik avionskom motoru ili vozu u tunelu. Osećaj da se nevidljiva sila obrušava na masu izazivajući paniku i instiktivni strah. Moja drugarica je to opisala kao da nadolazi tenk koji je spreman da zgazi sve pred sobom. Opisali su ljudi da je to intenzivan strah, panika, šok, uz ubrzan rad srca, drhtavicu, dezorijentaciju i osećaj gubitka kontrole, glavobolju, pritisak u ušima, zujanje, mučninu, povraćanje. U stampedu koji je nastao, a koji na svu sreću zbog pribranosti ljudi bio manji nego što je mogao da bude, veliki broj ljudi je povređen. Pitanje za odlazećeg ministra policije, Ivicu Dačića, koji negira da MUP stoji iza napada na građane, ko je koristio nelegalno oružje protiv mirnih građana ako niste vi? Ne možete nas ostaviti bez objašnjenja ko je, ako ne kontrolišete delove svoje službe, neku parapoliciju koja ima moć da na ovaj način krene protiv građana? Ili ako je napad izvršila organizacija van sistema bezbednosti, morate nam to reći. Kako je Branko Ružić, da li je imao tegobe? Danas je odlazeći ministre, policija tukla novosadske studente koji su blokirali ulaze u Skupštinu grada Novog Sada, a među njima ima i povređenih. Ko je naredio da policija tuče studente? Da li ste spremni za prolivanje krvi studenata i nedužnih građana i da budete oruđe, top za zaštitu vlasti? Pitanje za odlazećeg ministra zdravlja, Zlatibora Lončara, koliko je bilo ljudi koji su se obratili zdravstvenim ustanovama za pomoć nakon napada zvučnim topom? Kako ste unapred bez istrage utvrdili da ljudi lažu i da su bili instruisani da se jave Urgentnom centru? Zdravstvene ustanove ne smeju biti poluga režima za obračun sa građanima i njihovu diskriminaciju. Onaj ko je prekršio zakletvu, za to mora da odgovara i to od vas traže i studenti medicinskom fakulteta. Pitanje za v.d. direktora Instituta za javno zdravlje Srbije doktor Milan Jovanović Batut, zašto ne izdate saopštenje za stanovništvo o štetnom uticaju i rizicima po zdravlje ljudi i životinja nakon primene zvučnih udara, kao i preporuke za dalje postupanje građana koji osećaju tegobe? To što ste javno podržali SNS ne sme od vas učiniti saučesnika u zločinu i negiranju realnosti. I, pitanje za sve narodne poslanike, koalicione partnere SNS-a, ali i za sve vas poslanike SNS-a, da li ste spremni da budete odgovorni za zločine protiv sopstvenog naroda? Mislite li da ćete biti mirni, da ćete moći mirno da spavate ako neka služba parapolicije, kriminalna organizacija tuče narod u vaše ime, a vi ćutite? Mislite li da nema članova vaših porodica na ulicama? Mislite li da su bezbedni ljudi koje volite? Mislite li da to ne može da se dogodi vama? Postoji li neka crvena linija posle kojeg kažete, ja više u ovome neću da učestvujem, neću da budem saučesnik u opravdavanju autokratinog režima u kome se vlada pomoću topa, napada se sopstveni narod i tuku se studenti? Razmislite o tome? 

SNEŽANA PAUNOVIĆ: Reč ima Miloš Parandilović. 

MILOŠ PARANDILOVIĆ: Pomaže Bog, napredni ćacilende. Ono u Pionirskom parku je slika i prilika režima Aleksandra Vučića - crnokapuljaši, policija koja je pognula glava i dozvoljava batinašima da zavode red, gomila bezumnih i moralno posrnuli likova, lažni veterani, lažni studenti. Kod vas je, bre, sve lažno. Kod vas više pravo nema, sve je lažno. Do pitanja ćemo doći, samo dozvolite da napravim uvod, kao što ste i ostalim kolegama. Kod vas je sve lažno. Kod vas nema više ništa pravo. Vi niste više u stanju i Aleksandar Vučić nije u stanju da angažuje 100 normalnih ljudi i da ih pošalje negde da ga brane. On to više nije u stanju. On mora da nalazi moralni i ljudski otpad iz svih gradova i opština i da ga meće u Pionirski park da pravi paradu za ne znam ni ja šta, da pokaže kako neko stoji uz njega. Vi ste u subotu, 15. marta, imali najveći skup u istoriji Beograda, u istoriji Srbije. Najveći skup, kakav Srbija nikad nije videla, skup o kome priča ceo svet, dostojanstava i ljudskosti, srpske mladosti, a vaš odgovor je šta? Ćacilend. To je vaš odgovor. Odgovor je da šaljete rasformirane crvene beretke tamo, jedinice za specijalne operacije, terorističke organizacije, da puštate one bezumnike, da bušite sami sebi nekim fantomskim traktorima gume, da spremate kamenice na studente, da pokrivate kamere u gradu, da gasite svetlo, da izazivate krvoproliće. To ste tražili u Beogradu u subotu, je li, da biste uveli vanredno stanje, Aleksandar Vučić? Evo, pitanje, pošto hoćete pitanje, za ministra policije u ostavci ministra Ivicu Dačića - kada će da podnese ostavku i oda ode pred Tužilaštvo i da objasni ko je pustio zvučni top na građane Srbije, na mirne demonstrante i to u trenutku kada oni odaju poštu 15 minuta za 15 žrtava ovog režima pod nadstrešnicom zbog vaše korupcije? Kad će da podnese ostavku i da kaže pred Tužilaštvom da li je on naredio puštanje zvučnog topa ili su to iza njegovih leđa uradili Zvonko Veselinović i Andrej Vučić ili ne znam ni ja ko? Nek on to objašnjava. To nas ne interesuje, ali po komandnoj odgovornosti ministar policije u ovakvoj situaciji mora da podnese ostavku da ima imalo obraza za morala i dostojanstva. Vi ste na mirne studente, koji su gandijevski šetali Beogradom, spremali kamenice po ulicama Beograda, po ulazima i krovovima, pokrivali kamere crnim kesama i spremali batinaše u onom ćacilendu, moralnom i duhovnom sunovratu jednog naroda. To ste vi, izopačeni, pokvareni do bola. Otupeli od vlasti, otupeli od privilegija. Samo da vam poručim još jednu stvar, nije ova država prćija Aleksandra i Andreje Vučića, porodice Mali i porodice Brnabić. Nije ovo prćija Milana Radojičića i Zvonka Veselinovića. Ova država pripada onoj mladosti koja je šetala ulicama 15. marta i to ništa neće zaustaviti. To vas ja uveravam i ja vam obećavam da ništa neće zaustaviti promene u ovoj zemlji. Uvedite i vanredno stanje, čik ako smete. Uvedite ga da vidite da li će ga neko poštovati. Na svoju omladinu ste krenuli kamenicama i batinašima i bezmozgašima. To je vaša odgovor na mirne proteste i na pola miliona ljudi na ulicama Beograda. Odgovaraćete za to. To vam ja obećavam, za svo zlo. Asad i Sadam Husein su ljudi.

ANA BRNABIĆ: Izvinite. Vratiću vam vreme. Vratiću vam vreme, gospodine Parandioloviću. Molim vas, slušajte pažljivo gospodina Parandilovića. Molim vas, nemojte da galamite. Najbolje što vama kao vladajućoj većini može da se desi je da gospodin Parandilović priča dugo i neometano. Ja vas molim da ispoštujete to. Izvolite. Izvinite, narodni poslaniče. Samo se javite ponovo. 

MILOŠ PARANDILOVIĆ: U novijoj istoriji samo su Sadam Husein i Asad koristili nedozvoljeno hemijsko oružje protiv sopstvenog naroda i sad je Aleksandar Vučić upotrebio zvučni top. Da li je to uradio Dačić, Andrej ili Zvonko Veselinović, mene to ne interesuje. Ako vi ne date odgovore, daće odgovore slobodno srpsko pravosuđe, ja vam to obećavam. Vas u ovoj zemlji ništa ne interesuje. Ništa vas ne interesuje osim pljačke. Zato je jedino što vas interesuje je EKSPO mafija, da napravite performans za belosvetske protuve, da zgrnete milione sebi i u džep i to je ono što vas interesuje. O milijardama se radi ovde, to ste vi. Pobunjeni narod, vi ne znate šta ćete da radite sa njima. Vi biste se najpre fizički obračunali, što i pokušavate, ali nećete uspeti. Odgovaraćete i za pljačku veka zvanu EKSPO, jer ste milijarde zgrnuli i planirate još da ih zgrnete i zato tako i žurite da završite do 2027. godine. Vas ništa u ovoj zemlji ne interesuje sem pljačke. Sve je bratija Aleksandra Vučića preuzela, i poljoprivredu i tendere i gradnju. Vi ne date nikome ništa da posadi u ovoj zemlji. 

ANA BRNABIĆ: Privodite samo kraju. Žao mi je što imate samo pet minuta. 

MILOŠ PARANDILOVIĆ: Bez brige. Dakle, vi ste sve preuzeli u ovoj zemlji i odgovaraćete pred slobodnim sprskim pravosuđem, to vam ja obećavam. Ja ne očekujem ništa od Zagorke Dolovac i Stefanovića, ali kada padne zlo vreme nećete pobeći. Ja vam obećavam, nećete pobeći. 

ANA BRNABIĆ: Da li sam vam rekla da će biti impresivno? Molim vas da me slušate. Hvala vam. Gospodine Parandiloviću, samo niste rekli da je to bio nevidljivi, leteći zvučni top zbog koga niko nije zaštitio svoje uši. Eto, samo toliko, radi istine. Reč ima Zdravko Mladenović. 

ZDRAVKO MLADENOVIĆ: Poštovana predsednice, moram najpre da kažem da u susret 15. martu ovde su se pumpale samo laži i to sve laž do laži. Dakle, najpre da je SAJ otkazao poslušnost, da se uvodi vanredno stanje, da tenkovi izlaze na ulice Beograda, da teška mehanizacija treba da blokira prilaze Beogradu, da je prvi prsten SNS-a, šta god to značilo, napustio zemlju, da se u 16.00 časova gasi signal mobilnoj telefoniji i na kraju se ispostavilo da je sve to bila laž do laži i na kraju je izrečena najmonstruoznija laž od svih mogućih, te upućujem pitanje Ministarstvu unutrašnjih poslova i Višem javnom tužilaštvu u Beogradu dokle se stiglo sa istragom u vezi navoda da je upotrebljen zvučni top 15. marta u ulici Kralja Milana, iako su i policija i vojska i BIA, pa čak i sinoć vojni analitičar Vlada Radulović na N1 oštro demantovali takve navode. Da li će Tužilaštvo, ukoliko se ispostavi kao još jedna u nizu laži pokrenuti odgovarajući postupke iz člana 343. Krivičnog zakonika protiv lica koja su izazvala paniku u medijima ili na društvenim mrežama, odnosno dokle će se nekažnjeno iznositi laži u svrhu destabilizacije zemlje i izazivanja haosa? Ovde su se laži iz sata u sat, sada već iz minuta u minut, nadovezivale jedna na drugu, pri čemu su prednjačili narodni poslanici, naravno sakriveni iza poslaničkog imuniteta poslaničke grupe Srce, te je tako narodna poslanica Tijana Perić Diligenski 15. marta pozvala na martovske ide, a svi znamo šta znače martovske ide. Zatim je načelnik Generalštaba, nažalost načelnik Generalštaba u ono vreme, danas predsednik te opskurne stranke, moj imenjak, Zdravko Ponoš napisao – pucao si na građane. Dakle, jeziva i monstruozna optužba čoveka koji je bio načelnik Generalštaba, a ne zna šta je zvučni top. Zatim se javio i poslanik Stefan Janjić koji je na društvenoj mreži „H“ napisao je kako su utvrđene tegobe kod ljudi koje izaziva zvučni top itd, itd. i kaže – evo ga izveštaj iz Urgentnog centra i sad tekst je jedno, a izveštaj je nešto sasvim drugo i ja pročitah taj izveštaj lekara specijaliste gde jasno piše kod nekog pacijenta, koji je verovatno član nekog opštinskog odbora stranke Srce – sve uredno, govor uredan, nalaz uredan, vrat slobodan, nema tonjenja, nema ispada senzibiliteta, hod uredan. Dakle, kompletan nalaz je BO ili bez oboljenja. Taj poslanik Stefan Janjić je u svom zanosu onog tamo utorka, kada su ovde napravili haos u zgradi, u plenarnoj sali Narodne skupštine, umislio valjda da se nalazi u Južnoj Africi na stadionu, pa je ceo dan trubio u vuvuzele, mislim da je oštetio sluh čak i pekarima dole u Kosovskoj ulici, te ne sumnjam da je on ORL stručnjak svakako. Dakle, pozivam tužilaštvo da se ozbiljno pozabavi svim ovim tvrdnjama. Dalje, postavljam pitanje ministarki prosvete - šta će biti sa školskom godinom u školama koje su sedam ili osam nedelja u blokadi? Da li su direktori i nastavnici svesni da postoji sada već potpuno realna opasnost da ova školska godina može potpuno da se izgubi u tim školama? Nigde u zakonu decidno ne piše izuzev da školska godina traje 37 nedelja koji su uslovi za završetak školske godine. Mi imamo trenutno škola u blokadi koje su radile 14 i 15 nedelja. Šta ćemo da radimo ukoliko nastavnici u blokadi i dalje odbijaju da rade drugu polovinu marta, ceo april, itd? Da li će doći do ponavljanja školske godine? Ne ponavljanja u smislu neznanja, kao kod kolege Aleksića što je bio slučaj, nego da biste upisali sledeći razred, vi morate da dobijete svedočanstvo iz prethodnog razreda da ste završili taj razred. U ovom slučaju kako izdati svedočanstvo učeniku koji je pohađao 15 nedelja nastave? Eto to je moje pitanje za Ministarstvo prosvete. Jedna vrlo važna stvar, ako mogu samo još pola minuta do minut. Bila je anketa urađena u jednoj školi u Kragujevcu, gde su pitali roditelje da li su za povratak dece na nastavu. Evo su rezultati te ankete iz viber grupe, 23 roditelja su odgovorila sa – da, nijedan nije rekao – ne. Šta ćemo sa roditeljima koji žele da im se deca vrate na nastavu? I šta ćemo sa neodgovornim prosvetnim radnicima, gde imamo situaciju da u školi u Šapcu učiteljica pita dete od 11 godina - da li se stidi što ide u školu? To je neviđen i neverovatan bezobrazluk. Ja zaista apelujem na Ministarstvo da preko direktora pod hitno počne da radi na tome da ovakvi ljudi ne rade ovakve stvari koje trenutno rade. Za sam kraj, izvinjavam se što sam prekoračio, želeo bih da upotrebim misao našeg velikog Dositeja Obradovića, koja je malo prilagođena današnjem vremenu, a to je – država, braćo moja, država, a ne zborovi i plenumi. Živela Srbija. 

ANA BRNABIĆ: Hvala vam. Nastavljamo dalje rad. Prelazimo na zajednički jedinstveni pretres o predlozima akata iz tačka od 56. do 64. i od 67. do 69. tačke dnevnog reda. Reč ima Veroljub Arsić. Izvolite. 

VEROLJUB ARSIĆ: Dame i gospodo narodni poslanici, evo sada smo imali priliku da vidimo jedan performans koji se dešavao ovde u Narodnoj skupštini. Poznato je da narodni poslanik ne može da bude odgovoran za ono što kaže u Narodnoj skupštini, ali ima jedna druga stvar, a to je kakav će njegov status da bude u društvu na osnovu onoga što ovde govori. Zamislite jedan univerzitetski profesor, koji je sada ovde maločas govorio, dao je sebi za pravo da priča o nekakvom bešumnom zvučnom topu, koga niko nije video i niko nije čuo. Da stvar bude još gora, zvučne topove ovde u Narodnoj skupštini imali smo priliku da vidimo pre nekoliko dana, gde je bilo skoro nemoguće raditi, gde čovek nije čuo samog sebe, gde smo bili zatrpavani dimnim bombama, biber sprejom, suzavcem, jajima. Eto, jedan univerzitetski profesor je sebi dozvolio da svoje kolege narodne poslanike gađa i jajima i sada ti isti sebi isto daju za pravo da kroz laži, neistine, pokušavaju da stvore jednu svoju istinu, jednu svoju priču i da bi nekim čudom došli na vlast. Zamislite vi univerzitetskog profesora sa Fakulteta političkih nauka, kada je upozoren da će studenti možda izgubiti godinu, daje odgovor - pa nije to ništa, to je mala cena da bi mi profesori došli na vlast. Ovo poslednje parafraziram, ali to je istina. Taj odgovor sam dobio. To je mala cena što će nekom mladom čoveku da ukradu i oduzmu godinu života da bi se pravila nekakva vlada društvenog poverenja. Onda shvatite do koje mere su oni spremni da idu i da njima nije stalo uopšte ne samo do obrazovanja tih mladih ljudi, ne samo do njihove budućnosti, već mogu da verujem da im nije stalo ni do njihovih života, jer jelte, za njih čak ni ljudski život je mala cena da bi imali vladu društvenog poverenja, kako oni to nazivaju. Sada idemo korak dalje, u jednom potpuno besramnoj diskusiji koju sam slušao kroz formu poslaničkog pitanja. Iznose se izmišljeni podaci, izmišljene i napravljene činjenice. Ja razumem da moj kolega narodni poslanik nešto kaže što nije možda tačno, to se dešava, čovek nije u pravu, ima svoj stav koji nije ispravan, doveo ga je neko u zabludu, dao mu je pogrešnu informaciju, dešavalo se to svima nama, ali kada čovek svesno potpuno svestan iznosi neistine i laži da bi nastavio destabilizaciju Srbije i pritom je univerzitetski profesor, ja nemam drugi izraz da kažem nego da je to talog i mulj srpskog društva, i to onaj najgori, onaj koji smo imali priliku da vidimo i 5. oktobra 2000. godine. Nema šta nisu spremni da urade i nema cene koju srpsko društvo treba da plati da bi oni ostvarili svoje političke ciljeve i ambicije da ponovo se valjda dočepaju Srbije, državne kase, vlasti, ko zna čega sve još, da sprovode neke sulude politike. Ovde je jedan spominjao Asada, Sadama, neko Gadafija, sve je to nekako bilo neko Arapsko proleće. Samo neka mi neko kaže u ovoj sali, svi ti narodi koji su doživeli Arapsko proleće, jesu li imali nešto dobro od njega? Kakve su im države danas? Jel žive bolje ili lošije? Da li mi želimo zaista da imamo ponovo to jedno iskustvo kakvo nose te obojene revolucije koje nisu ništa drugo nego nasilan način za preuzimanje vlasti ulepšan kroz jedno ime i ništa više, jer narod u principu ne voli nasilje. Da bi malo i tu njihovu komisiju koja je ispitivala to da li su studentski zahtevi ispunjeni, nekako se to i poklopilo sa ovom raspravom, neko će reći kakve to veze ima sa izborom članova Saveta guvernera NBS, pa ima, i te kako ima. Zamislite, kolege narodni poslanici, da nama bivši guverner NBS je član te čuvene rektorske ili koje komisije profesora koji podržavaju proteste i on ocenjuje da li su ispunjeni uslovi koje su studenti postavili. Samo bih da podsetim, dok je on bio guverner od 2008. do 2012. godine inflacija u Srbiji je kumulativno bila oko 55% za četiri godine. To je više od 10% godišnje. Dok je on bio guverner NBS iz Srbije je netragom nestalo negde oko sedam milijardi deviznih rezervi. Dok je on bio guverner NBS gospodin Šoškić, kroz aferu „Agrobanke“, „Razvojne banke Vojvodine“ i još nekih manjih banaka, nestalo je iz budžeta Republike Srbije tih banaka oko milijardu evra zato što su falsifikovali izveštaje o poslovanju tih banaka i povukli još negde oko 450 do 500 miliona evra da pokriju gubitke kroz emitovanje državnih hartija od vrednosti. Sada nama takve spodobe, protuve daju ocene da li je nešto ispunjeno ili nije. Ja sam prethodni dan zasedanja izneo jedan podatak, pošto ovde stalno slušam o tome kako Srbija živi od kredita, kako se pravi lažna slika o dobrom stanju i dobrom životu u Srbiji zbog zaduživanja Republike Srbije. Izvukao sam jedan podatak. Od 2008. do 2012. godine Republika Srbija se zadužila tačno 1.236 milijardi dinara ili da prevedem u evre - nešto malo preko 10 milijardi evra za četiri godine, a u vreme kada je Srbija zarađivala oko tri puta manje nego danas i u odnosu na BDP to je najbrže i najveće zaduživanje Republike Srbije u njenoj istoriji. Uvek pitam, u redu, možda ste morali, samo ne znam šta smo mi imali od tih 10 milijardi evra, da li smo dobili neki put, neku prugu, neku bolnicu, neku školu, da li je nešto dobio narod od tih 10 milijardi evra koliko ste nas zadužili za samo četiri godine ili smo dobili zatvorene fabrike, 600.000 nezaposlenih koji su izbačeni na ulice, inflaciju koja je preko 10% gubitak vrednosti dinara kao nacionalne valute i stvaranje jedno opšteg očaja u društvu? Zamislite, baš ti takvi nama danas pričaju, daju sebi za pravo da pričaju kako se Srbija prekomerno zadužuje, kako je inflacija velika, visoka, kog god, a tri ili četiri puta je manja nego u njihovo vreme i kako pričaju o tome kako se sve živo pokrade, sve živo nestade, a u državnoj kasi nikada više para i nikada više novca među građanima Republike Srbije u njihovoj istoriji. Taj cinizam koji oni sprovode ogleda se u još jednom delu. Mnogi greše kada misle da je nadležnost NBS ta koja je vezana isključivo za kurs evra. Ona ima mnogo važniju ulogu u ekonomiji i privredi Srbije. Jedna je kontrola cena kroz inflaciju, o tome smo pričali, drugi je kontrola rada i poslovanja banaka. Pre nekoliko dana usvojili smo Zakon o zaštiti korisnika finansijskih usluga. Samo da podsetim i kolege poslanike i građane Republike Srbije, u periodu od 2004, 2005. do 2018. godine mogli ste da zaključite ugovor sa bankom, da dobijete novac i da vam sutradan stigne obaveštenje da je banka, u skladu sa svojom poslovnom politikom, promenila kamate i da sada imate dva puta veću kamatu nego što ste juče ugovorili. Ne izmišljam. Tako se zaista dešavalo u realnom životu. Što je dovelo do toga da siromaši stanovništvo, da je privreda na prvom mestu postaje nesposobna da servisira svoje obaveze prema bankama, što je na kraju dalo kao rezultat 600.000 novonezaposlenih za vreme njihove vlasti. Da li je danas to moguće? Nije, i to jeste i uloga na prvom mestu Narodne banke da svojim aktivnostima spreči samovolju poslovnih banaka i da ih natera da posluju u skladu sa zakonskim propisima koji važe na teritoriji Republike Srbije. Kada posmatrate javni dug u periodu od 2008. do 2012. godine, podatke koje sam iznosio su zvanični. Međutim, oni drugi su zaista, zaista mnogo teži što ne znači da nisu verodostojni zato što se u tom periodu deficit budžeta finansirao po dva osnova. Prvi osnov je bilo zaduživanje kod poslovnih banaka i međunarodnih kreditora. Drugi osnov je bio privatizacija. Sad zamislite da se neko zadužio preko 10 milijardi evra, sprovodio privatizaciju i iz te privatizacije još više uvećavao deficit koji je imala država. Ovde pričamo da su određeni mangupi, koji ovde spominju nekakve stelt zvučne topove, potrošili 14 ili 15 milijardi evra za projekte koje možemo nazvati stelt jer ih niko nije video, a koji su nas doveli do toga da kao država budemo u situaciji da se potpuno raspadnemo i devastiramo. Mene zaista iznenađuje hrabrost naslednika takvih politika da ovde priča o bešumnom zvučnom topu koji niko nije video, koji niko nije čuo, od koga niko nije povređen, samo zarad jednog cilja, a to je da stvara tenzije u društvu do te mere da se kao društvo potpuno raspadnemo, da više ne razgovaramo jedni sa drugima, kao da ne živimo na istom prostoru i ne delimo istu državu i iste vrednosti. Najlakše je zavesti mlade ljude koji nemaju dovoljno životnog iskustva. Tu polazim, pre svega, na prvom mestu i od sebe, ali ako to neko stariji radi, zarad svojih nekih političkih ciljeva i političkih ambicija, koji nije sposoban da uradi na osnovu svog znanja, svoje sposobnosti, svog programa, takve ljude mogu samo da nazovem talogom, muljem, nečim najgorim što postoji u srpskom društvu. Građani Srbije nemaju potrebe da brinu, bez obzira koliko god se oni trudili da tenzije u društvu podižu, obojena revolucija im je propala, neće više nikad ta banda da vodi Srbiju, Srbija je 15-og pobedila i nikada više neće moći ponovo da odlučuju oni koji su je upropastili i doveli do prosjačkog štapa o sudbinama nas koji živimo u Srbiji, koji volimo Srbiju. Živela Srbija. 

ANA BRNABIĆ: Hvala vam. Reč ima narodni poslanik Marko Atlagić. Izvolite. 

MARKO ATLAGIĆ: Poštovana predsednice Narodne skupštine Republike Srbije, poštovani građani Republike Srbije, poštovani narodni poslanici i vi koji mislite da ste narodni poslanici a niste, jer niste položili zakletvu ovde u visokom domu pred nacionalnim i državnim simbolima Republike Srbije, mi raspravljamo o odlukama koje će uveliko pridoneti jačoj i bržoj, ubrzanoj modernizaciji Republike Srbije koju sprovodi Vlada Republike Srbije, na čelu sa Milošem Vučevićem, Narodna skupština Republike Srbije, na čelu sa predsednicom Anom Brnabić, a motor ubrzane modernizacije Republike Srbije je naš predsednik Aleksandar Vučić. Poštovane dame i gospodo, poštovani narodni poslanici, poštovani predsedniče poslaničke grupe, vama se isto obraćam jer ste vi ovih dana jedini predsednik poslaničke grupe koji je izdržao čitavo vreme za vreme svih sednica da boravi i prati rad u ovoj Narodnoj skupštini, na delu nam je obojena revolucija, dozvolite mi nekoliko rečenica da uporedim, kao i ona 2000. godine. Scenarij obojene revolucije, poštovani građani, ovo zbog vas, 2000. godine bio je demonizacija naroda i države, a posebno predsednika države. Drugo, uvođenje ekonomskih sankcija od strane ujedinjenih naroda, da bi narod doveli do gladi. Iza toga, kada su nas doveli do gladi, bombardovanje zemlje i naroda, mimo odluka Saveta bezbednosti i ustava pojedinih zemalja, čiji su ustavi zabranjivali upotrebu oružja, kao što je Nemačka i druge države. Posle bombardovanja, mešaju se u izborni proces i na vlast su doveli prostituiranu političku elitu, navodno demokratsku, pomoću koje su uništili ekonomiju i infrastrukturu naše otadžbine. Posle bombardovanja slali su nam tzv. psihologe, sociologe i druge defektologe da vide kako bolesni, kako zdravi, kako ranjeni muškarci i žene, stari i mladi, podnose pošasti koje su nam podarili bombardovanjem. Od 2000. godine do 2012, tzv. prostituirana vlast uništila nam je državu na svim poljima života i rada. Tako su Srpska napredna stranka, na čelu sa Aleksandrom Vučićem, 2012. godine zatekli zemlju, koja je totalno infrastrukturno, industrijski i ekonomski bila uništena. Da li je to tačno, poštovani građani? Dabome da je tačno. Zatekli su zemlju koja je bila bez sigurnosti svojih građana. Da li je tačno? Tačno je. Zatekli su zemlju bez ikakvog međunarodnog ugleda u međunarodnim odnosima, zemlju bez vere i nade u budućnost svojih građana, zemlju bez ikakvog plana i programa, zemlju sa prevelikom zaduženošću, zemlju sa velikom nezaposlenošću od 26%, zemlju sa totalno uništenim institucijama sistema, zemlju i narod sa najvećom pljačkaškom privatizacijom u Evropi, zemlju sa najgorim zdravstvenim sistemom u Evropi, poslednji smo bili, zemlju sa totalno uništenom vojskom, izjava bivšeg predsednika Tadića, citiram "šta će nam vojska". Zatekli su zemlju sa najgorim sudstvom u Evropi, verovali ili ne, poštovani građani, izabrali su čak mrtvog sudiju za sudiju, zemlju sa totalno uništenim institucijama kulture, zemlju sa finansijskim kolapsom i konačno, zemlju sa uništenim školskim sistemom. Onda je 2012. godine došla na vlast Srpska napredna stranka, na čelu sa Aleksandrom Vučićem, koja je zemlju totalno preporodila na svim područjima društvenog života, koja je zemlju modernizovala i uvodi je danas u ubrzani proces modernizacije. Međutim, protiv modernizacije zemlje uveli su nam obojenu revoluciju danas, čiji je scenarij, reći ću u tri rečenice, totalna, pod broj jedan, demonizacija predsednika Aleksandra Vučića, njegove porodice, nezabeležena u istoriji čovečanstva, drugo, korupcija kao opšti pojam, treće, ljudska prava i slobode i četvrto, prosveta, deca. Poštovani građani Republike Srbije, kao što znate, mi smo u ovom visokom domu usvojili četiri zakona iz područja prosvete i ispunili zahteve tzv. blokadera. Ja se ovom prilikom zahvaljujem ekspertskoj grupi Vlade Republike Srbije, posebno se zahvaljujem predsednici Narodne skupštine Republike Srbije, predsedniku Vlade Republike Srbije i predsedniku države Aleksandru Vučiću na ličnom učešću. Poštovani građani Republike Srbije, kroz veliki deo prosvete sprovodi nam se obojena revolucija koja ima za cilj da Srbija stane, da se totalno ekonomski uništi i svrgne sa vlasti predsednik države Aleksandar Vučić. Prvi put u istoriji Srbije izvana ne prete, potpomognuti sa ovim podguznim muvama iznutra preko blokada dela štampe kao što je N1, Nova S i druge, dela prosvetnih radnika neodržavanjem nastave i ispita, udarili su na jednu od najvećih naših svetinja, na našu decu. Poštovani građani, nikada u istoriji pedagogije u Srbiji politika nije ušla u škole kao danas. Obojena revolucija udarila je na jedan od temelja naše otadžbine, na našu decu. Kolege profesori prvi put, prvi uslov, da neko postane nastavnik ili profesor je ljubav prema deci, zato ih i bezgranično volimo tu decu, zato tražimo da nam se deca vrate u školu na nastavu. Svaki izgubljeni čas nastave našoj deci je deo izgubljene ljubavi prema našoj deci. Ali, deo izgubljene ljubavi i deo izgubljene njihove budućnosti i siguran sam da najveći deo nastavnika izgara od ljubavi prema deci upravo onako kako izgarali čuveni pedagozi. Nas preko 90% prosvetara izgara od ljubavi i želje da vaspitava decu. Niko nam ne može zabraniti da decu vaspitavamo. Šta je to u nama, kolege profesori, moje kolege? Ne javljate mi se na telefon četiri meseca. Šta je to u vama? Koga se vi to borite da iskažemo ljubav prema našoj deci, a to je najveća svetinja? Šta je to ušlo u vas? Obojena revolucija. Ne može nas zabraniti ni protivzakoniti plenumi, niti protivzakoniti siledžijski blokaderi. Upravo su oni deo obojene revolucije, gospodine rektore Beogradskog univerziteta, gospodine Đokiću, i ostali rektori u Srbiji. Gde je vaša odgovornost? Pročitajte Zakon o visokom obrazovanju, član 8. vi ste dužni da osigurate proces rada. Niko nam to ne može zabraniti, nikakvi vaši profesori koji su članovi obojenih revolucija, Gruhonjići, Bakići, Pavićevići, Baucali, Đorđevićke, evo videli ste danas, Kokoti, Radonjići, Sinani, Veselinovići, Pajići, onaj koji iz susedne države prekjuče kaže da je on savetnika na svom Poljoprivrednom fakultetu u Novom Sadu, savetnik blokaderima. Upravo profesori čine deo obojene revolucije. Oni čine najveći pedagoški zločin prema našoj deci, prema našoj otadžbini. Upravo oni, jer oni ne održavanje nastave i ispita ne podučavaju našu decu znanja, a budućnost društva, buduće društvo zasnivaće se na znanju. Verujem, poštovani građani i vi, narodni poslanici, da se svi slažete, ovom rečenicom koju ću citirati. Mi znanje moramo, citiram, podignuti na pijedestal sa kojeg se više vidi i sa kojeg ćemo hrliti u nova znanja, završen citat. Jel se slažete, poštovani građani? Znate ko je to rekao? Predsednik Srbije, Aleksandar Vučić u svom inauguracionom govoru, ekspozeu za predsednika Vlade. Zato je za vreme Aleksandra Vučića izgrađeno 760 škola. Dakle, izgrađeno, rekonstruisano, obnovljeno, itd. Izgrađeni su mnogi instituti. Dakle, BIO 4 kampus, u okviru njega sedam instituta i devet fakulteta, poštovani građani Republike Srbije. Na kraju, pozivam vas na jedinstvo jer nam je ugrožena otadžbina. Jedinstvo nam je potrebno bilo juče, potrebno nam je danas više nego ikada i potrebno će nam biti u budućnosti dok god živi srpski narod i građani Republike Srbije. Čuvajmo naš put, nezavisni, slobodni, jer to je naš srpski put kojeg je trasirao Aleksandar Vučić jer on dobro zna da se tuđim putem nikad kući ne stiže, nego uvek i samo svojim. Živela Republika Srbija! Živeo Aleksandar Vučić! 

ANA BRNABIĆ: Hvala vam. Reč ima Života Starčević. Izvolite. 

ŽIVOTA STARČEVIĆ: Poštovana predsedavajuća, dame i gospodo narodni poslanici, kao predlagač ispred poslaničke grupe Dragan Marković Palma – JS mi smo izvršili zamenu u Odboru za finansije i u Odboru za privredu, regionalni razvoj, turizam, trgovinu i energetiku i tu smo delegirali našeg narodnog poslanika Vojislava Vujića koji je dugo godina bio član tih odbora. I sam sam zadnjih godina bio veoma aktivan u Odboru za privredu, regionalni razvoj, trgovinu, turizam i energetiku i učestvovao i na međunarodnim skupovima poput sastanaka Evropske energetske zajednice u Stokholmu i Madridu gde sam pričao o važnosti i naporima koje je Republika Srbija čini u procesu diversifikacije snabdevanjem energetskim izvorima, što je jako važno jer čini državu Srbiju energetski nezavisnijom, a energetska nezavisnost jeste jedan od važnih preduslova i političke i državne i svake druge nezavisnosti. Odbor za finansije i Odbor za privredu su veoma važni skupštinski odbori, kao što su privreda i finansije jedan od najvažnijih segmenata svakog društva i države. Upravo je Srbija poznata po uspešnim finansijama i uspešnoj privredi. Naime, stabilan dinar već punih 13 godina i investicioni kreditni rejting koji su prošle godine u oktobru dodeli Srbiji agencija „Standard and purs“ jesu rezultati odgovorne monetarne i fiskalne politike države Srbije. Poslednju deceniju Srbija je takođe stvarala jedno pozitivno okruženje za privređivanje što je dovelo do toga da Srbija godinama unazad bude lider u dovođenju direktnih stranih investicija. Srbija je prošle godine imala više direktnih stranih investicija nego sve zemlje zapadnog Balkana zajedno. Taj trend, naravno, mora da se nastavi. Živa privredna aktivnost dovela je do toga da Srbija 2024. godine bude druga brzo rastuća ekonomija Evrope, odmah iza Malte. Naime, Srbija je imala privredni rast od 3,9% u godini kada je jedna Nemačka imala negativan privredni rast, a kada je prosečni privredni rast evro zone bio 0,9%. Prosečna zarada u Srbiji u novembru mesecu je iznosila 100.738 dinara ili 861 evro. U januaru prosečna plata je dostigla 920 evra, a minimalna zarada u januaru povećana je za 13,7% i iznosi 457 evra. Sa ovim trendom moramo nastaviti i zato smatramo da je rad ovih odbora važan i da ovi odbori moraju biti aktivniji više nego ikada. Otud naš predlog da se izmeni sastav ovih odbora. Svetski privredni tokovi se neprestano i jako brzo menjaju. Trans pacifička privredna zona već je pristigla trans atlantsku. Azija, naročito istočna i jugoistočna, ali i sa Indijom sad i južna Azija jesu zone, mogu slobodno reći, pravog privrednog buma. Predsednik Vučić je nedavno rekao da moram u Aziju po direktne strane investicije i tu je bio u potpunosti u pravu. Mi smo imali prilike i sami da se uverimo. Već sam ovde govorio da smo od 18. do 25. februara bili u poseti Narodnoj Republici Kini i posetili smo gradove Peking, Zibo i Šangaj. Znate, mi moramo da se otarasimo tih stereotipa koji vladaju, ne samo u Srbiji, već u čitavom zapadnom svetu, vezanim za kinesku privredu. Jer, ono što smo mogli videti i u šta smo mogli da se uverimo i sami i da svedočimo je potpuno različito od tih stereotipa. Naime, treba da znate i to da je, recimo, polovina automobila koje smo mi mogli videti na ulicama Pekinga, Ziboa i Šangaja sa belo zelenim tablicama, odnosno da su to električni automobili, odnosno automobili na električni pogon ili ekološki automobili. Ne znam da li znate podatak da je Kina 2017. godine u želji da reši svoj ekološki problem smoga i dima u velikim gradovima samo 2017. godine milion i 700.000 autobusa sa motorom sa unutrašnjim sagorevanjem zamenila autobusima, istim brojem autobusa sa elektromotorima. Te 2017. godine dva miliona 100.000 kamiona sa motorom sa unutrašnjim sagorevanjem su zamenjeni istim takvim kamionima, istim brojem kamiona sa motorom na električni pogon. Vozovi idu brzinom od 350 kilometara na sat i mi smo putovali, imali tu priliku, to smo namerno i hteli, da putujemo vozom od Pekinga do Ziboa, od Ziboa do Šangaja i od Šangaja nazad za Peking. Videli smo jedno neverovatno iskustvo ne samo što su to brzi i udobni vozovi, već smo imali priliku da vidimo i Kinu onakvu kakvu retko ko ima priliku da vidi jer najčešće, priznaćemo, ako idemo turistički ili poslovno posetimo samo velike gradove, Peking, Šangaj i druge velike gradove, ali smo na ovaj način imali priliku da vidimo i ostatak Kine, dobar deo te stare Kine, da tako kažem. Videli smo da od onih stereotipa koji vladaju u zapadnoj civilizaciji nema ništa od toga. Naravno, grad Jagodina, ta delegacija Jagodine predvođena gradonačelnicom Gordanom Jovanović, članovi delegacije su bili još i Dalibor Marković, potpredsednik JS i sin pokojnog Dragana Markovića Palme, bio je tu i načelnik Pomoravskog okruga, Goran Milosavljević, moja malenkost, pojačani naravno i Lukom Dačićem i Milomirom Premovićem, bili smo u gradu Zibou i Jagodina se pobratimila sa tim gradom, gradom koji ima skoro pet miliona stanovnika koji je jedan, po svim svetskim standardima, moderan, urbanizovan grad, grad budućnosti, rekli bismo, za mnoge gradove zapadne civilizacije, industrijski grad. U tom gradu od 41 vrste industrije, po nomenklaturi UN, grad Zibo ima 40 različitih industrijskih grana, nema samo proizvodnju atomske energije. Mi smo se pobratimili sa tim gradom koji ima godišnji BDP od 76,6 milijardi dolara, jedan grad koji iako ima hemijsku industriju, ako je to petomilionski grad koji greju elektrane po najsavremenijim ekološkim standardima, tako da vazduh čist, okruženje čisto, prirodna sredina zdrava i to je ono što je suprotno stereotipima koji vladaju za tu državu. Šta je rezultat tog bratimljenja? Grad Zibo i njegovo rukovodstvo je rešeno da napravi Zibo industrijski park u Jagodini, u kome će direktne strane investicije dolaziti iz tog grada, od njihovih industrijskih postrojenja i fabrika. Ono što je interesantno, mi smo imali i u Pekingu zanimljive razgovore. Imali smo sastanak i večeru u sedištu kompanije u Kini koja je vodeća u svojoj grani proizvodnje i koja godišnje ima nekoliko desetina milijardi dolara prometa. Pošto su izrazili želju da investiraju, naravno, u to će morati da bude uključena i država Srbija, nije to stvar samo grada Jagodine, jer je to zaista ozbiljan privredni subjekt, kada smo rekli da ukoliko žele da investiraju u Srbiju da plata ne može biti manja od 1000 evra, on je ne trepnuvši, vlasnik te kompanije je rekao nikakav problem. Zašto vam to govorim? Zato što privredna aktivnost je motor svekolikog razvoja bilo kog društva i bilo koje države. Privredna aktivnost u Kini je dovela do toga da Kina razvija sada celokupno svoje društvo, da tako kažem. To je društvo koje je bazirano na obrazovanju, koje je bazirano na znanju, na visokim tehnologijama i pre svega na radu. To je ono što demantuje svaku tvrdnju pojedinaca ovde u Srbiji, da Srbija mora da stane. Ne, naprotiv, Srbija ne sme nikada nijednog trenutka stati. Mi moramo da nastavimo sa privrednim razvojem i sa procesom koji traje, evo već punih ja bih rekao 13, 14 godina, ako se ne varam. Taj privredni razvoje je doveo do toga, znate, ja sam prosvetar i negde sam, naravno, najradosniji bio kada sam posetio jednu srednju školu u Zibou, a to je škola koja ima 2200 đaka, to je neka vrsta gimnazije njihove koja priprema za fakultete. Znate koliki je to kompleks? Neverovatno, zgrada školske biblioteke je veća od mnogih zgrada naših srednjih i osnovnih škola ovde u Srbiji i svuda u svetu, u zapadnom svetu, jer mi se mnogo ne razlikujemo po tome od zapadnog sveta. Da ne pričamo o drugim uslovima, o internatima, o sportskom centru u okviru tog kompleksa koji je veličanstven itd. Znate šta mi je takođe pri poseti toj školi, koja ima i svoj muzej i istorijski centar, ono što mi je takođe dalo dobru ideju, to je da su sve učionice, odnosno vrata učionica imaju prozore, tako da učenici i nastavnici mogu da vide šta se dešava u hodniku, ali i iz hodnika se može videti šta se dešava u učionici. Znači, učionica tamo više nije ta zatvorena kutija, ta fama, ta tajna u kojoj niko drugi sem onih koji su prisutni u toj kutiji ne znaju šta se radi. Mislim da to čini na neki način i transparentnijim taj proces obrazovanja i vaspitanja i mislim da je to jedna od dobrih stvari tamo. Mi, naravno, moramo juriti najveće svetske obrazovne standarde i to je sasvim suprotan proces od onoga na kome rade, recimo, rektor Đukić i taj famozni prošireni rektorski kolegijum, ali i pojedini profesori, manji deo, hvala Bogu, ali i pojedini profesori osnovnih i srednjih škola, koji u stvari ne streme tim najvišim standardima nego hajde da blokiramo škole. Ljudi, to je proces koji direktno razara čitav obrazovni sistem, koji čitav obrazovani sistem stavlja u jednu situaciju u kojoj je, ja bih rekao, povratak na normalu jako težak, gotovo nemoguć. Mi moramo da stvaramo obrazovanje za 21. vek i mislim da je dobar primer koji sam video tamo u Kini. Kada sam kod te posete, samo još da kažem da imamo i potvrdu iz Pekinga, jedna sigurna direktna strana investicija, i mislim da je krajnje vreme da odbacimo te krajnje pogrešne stereotipe o Kini, jer Kina nije ni Alibaba ni Temu, tamo toga gotovo da nema, to je više priča ovde i na zapadu. Kina je zemlja modernih savremenih tržnih centara, gde su i cene, mogu vam reći, možda i veće nego što su u zapadnoj civilizaciji i kvalitet i dizajn se po ničemu ne razlikuje od najpoznatijih svetskih dizajnera koji su takođe prisutni tamo na tržištu. Moramo pod hitno odbaciti te stereotipe. Zato su, kažem, ovi odbori jako važni u narednom periodu i od velike važnosti za dalji razvoj privrede u Republici Srbiji i za dalje podizanje životnog standarda građana Srbije pojačati rad ova dva odbora. Srbija u svim tim, ne samo političkim, već i ekonomskim dešavanjima, rekao sam da transpacifički privredni pojas i regija je prevazišla i nadjačala transatlanski, mi moramo pozicionirati državu Srbiju i naći svoje mesto, pravo mesto, i zato je Srbiji pre svega potreban unutrašnji mir, potreban je i negde dogovor o redefinisanju, ne samo spoljnopolitičke pozicije, nego i ekonomske pozicije Srbije u svetu. Mi smo prošle nedelje razgovarali o raznim sporazumima koji su važni za građane Srbije, važni za dalji ekonomski razvoj naše zemlje, ali su važni i za diplomatsko pozicioniranje i ekonomsko pozicioniranje Srbije. Mi smo imali Sporazum Vlade Republike Srbije i Vlade Sjedinjenih Američkih Država u oblasti energetike koji je takođe jako važan, Sporazum o izgradnji solarne termoelektrane u Novom Sadu, o revitalizaciji Vlasinskih hidroelektrana. Imali smo i važne sporazume vezane za razvoj putne i železničke infrastrukture za upravljanje čvrstim otpadom, za jačanje kapaciteta za vodosnabdevanje, što je između ostalog bilo jako važno za grad iz kog dolazim, za Jagodinu, ali su i važni bili sporazumi vezani za podsticanje inovacija i privatnog preduzetništva za unapređivanje trgovinske razmene, npr. između Srbije i Egipta. Vi znate, o tome sam pričao, da je još pokojni Dragan Marković Palma još pre osam godina započeo političku i ekonomsku saradnju sa Egiptom i da je prošle nedelje, ako se ne varam, održana ovde Poslanička grupa prijateljstva sa Egiptom, koju je vodila predsednica te poslaničke grupe Zagroka Aleksić, a kojoj je prisustvovala i Njegova Ekselencija ambasador Srbije u Egiptu i veliki prijatelj Srbije i srpskog naroda, gospodin Basel Salah. Naravno da je Ugovor o slobodnoj trgovini, koji je potpisao naš predsednik Aleksandar Vučić sa predsednikom El Sisijem, važan za razvoj trgovinskih i privrednih odnosa između dve države. Egipat, ta stodvanaestmilionska država koja je najmnogoljudnija država na Balkanu, koja je uvozno zavisna i uvozi mnoge proizvode i tu je naša velika šansa, naročito kada je poljoprivreda i kada su naši poljoprivrednici u pitanju, a i vi ste to par puta naglašavali, predsednice. Tako da, to su sve važni sporazumi o kojima smo raspravljali u prethodnom periodu. Mislim da je i ono što je ministar Đurić rekao prošle nedelje, a to je da će otvarati nova konzularna i diplomatska predstavništva u Aziji, istočnoj i jugoistočnoj Aziji, jako važno jer su to naša vrata, ne samo za Srbiju i srpsku politiku, već su jako važna i ekonomska vrata prema tim državama. U tom smislu podrška tim naporima da se otvore nova konzularno-diplomatska predstavništva u jugoistočnoj Aziji. Još jednom kažem, važan je rad, kako Odbora za finansije, tako i Odbora za privredu, trgovinu, regionalni razvoj, turizam i energetiku. Zbog toga smo i predložili sve ove promene. O drugim stvarima ću kasnije, kao ovlašćeni ispred poslaničke grupe Jedinstvena Srbija. Hvala. 

ANA BRNABIĆ: Hvala vam mnogo. Reč ima Snežana Paunović. Izvolite. 

SNEŽANA PAUNOVIĆ: Hvala, predsednice. Poštovane kolege i uvaženi građani Republike Srbije, kao neko ko je predlagač takođe nečega što se zove tehnička izmena u odborima skupštinskim, možda u nekim drugim okolnostima i ne bih govorila, ali danas hoću. Pre svega, zato što zbog službenog puta prošle nedelje nisam bila tu, a ono je bilo važno, a onda i zato što smo jutros imali priliku da čujemo interesantne teze, iako ih slušamo danima, ali je važno kada ih čujete u parlamentu Republike Srbije. Sada izgleda kao da razgovaramo sami sa sobom, pa mi dođe da se posvađam sa Milenkom Jovanovim, da bi ovo imalo malo dinamike, ali nam niko ne bi verovao, tako da takve stvari ne treba raditi. Motivisao me je moj uvaženi kolega i prijatelj Žika oko mnogih tema kojima se ovde suštinski treba baviti, a nismo se bavili, ali su me motivisali i poslanici, jedan deo njih iz opozicionih redova, koji su došli da jutros postave pitanja, da iskažu svoje inicijative, pa je najglasnija nekako, tonski najglasnija, verovatno zbog kapaciteta pluća uvaženog kolege, bila inicijativa da ministar policije odmah podnese ostavku. Nemam ja nameru da branim ministra policije danas, iako imam puno pravo, imam razlog, radi se o predsedniku moje partije, o mom prijatelju, nego hoću građanima Srbije da objasnim jednu drugu mnogo važniju stvar. Kada dođete sa pozicije narodnog poslanika u parlament Srbije na pet minuta, koliko traju poslanička pitanja, tražite ostavku ministra koji je ministar u Vladi koja je u ostavci i čiji će mandat preći u tehnički, pa najkasnije sutra, onda je to papazjanija i zaluđivanje građanki i građana Srbije. Najviše bih volela da je kolega došao sa nekom idejom, pa da se zamislimo. Sva pitanja su praktično bila usmerena ka ministru policije i sve umne diskusije ticale su se pretpostavki i tvrdnji kojima će, koliko ja razumem, da se bavi tužilaštvo. Tako to izgleda kada moja teza da se radi o bezidejnosti dobije i sliku i ton. Sve su jutros potvrdile moje kolege, jer bi u svakoj drugoj varijanti, na ovako kompleksan dnevni red, od samog početka prvo došli da se bave svakom tačkom pojedinačno. Nisu na dnevnom redu Skupštine Srbije nikakvi literarni sastavi bilo kog od nas, nego zakonska rešenja. Nužno ih je pročitati, nužno ih je razumeti i vrlo dragoceno bi bilo da, ako imamo dovoljno iskustva, da ne kažem znanja, i u krajnjoj liniji vaspitanja, onda krenemo da se tim zakonima bavimo na način na koji nam je to obaveza, koju su nam građanke i građani Republike Srbije dali. Kada imamo teške zakone ili bar obimne, za neke od nas koji nisu navikli da čitaju mnogo, mi pribegnemo vuvuzelama, pištaljkama, dimnim bombama, suzavcima, ne znam kako se zovu sva ta sredstva, ali zahvaljujući prilici koju ste mi jutros dali, uvažena predsednice, da vas zamenim na mestu predsedavajućeg, od kolege Bogdana, žao mi je što nije tu, u nekoliko navrata dobih vrlo glasnu opomenu da treba da utišam kolege iz vladajuće većine da ne dobacuju. I to bi imalo smisla, jeste bili glasni, pokušavala sam da smirim tu situaciju, da se ne radi o narodnom poslaniku koji je, sećate se, iz svojih klupa došao do naših klupa, pištao, zviždao, psovao, nasrtao, u trenutku u kom mi pokušavamo da govorimo. E sad pitam, ne njega, ne vas, nego građanke i građane Srbije, ko su to građani prvog, a ko građani drugog reda? Ko su poslanici prvog, a ko poslanici drugog reda? Zašto je moje pravo ili pravo Dušana Bajatovića ili Saše Antića ili bilo koga od nas ko je toga dana s mukom govorio manje važno od prava moje koleginice Biljane Đorđević, kojoj je danas smetalo dobacivanje sa druge strane? Kako bi se ponašao gospodin Bogdan da je neko od nas uzeo pištaljku i otrčao do tamo da im pišti na uvo? Kako bi govorila moja uvažena koleginica Biljana, sa pripremljenim tekstom ili bez njega? To je cirus koji se sve vreme servira građanima Srbije, sa jednom teškom pretpostavkom, koju ja ne želim da prihvatim, a to je da smo mi neka nacija polupismenih ljudi i da mi ne vidimo ono što vidimo i ne čujemo ono što čujemo. To je realnost srpskog parlamenta, koju smo nažalost birali mi. Kada kažem mi, onda sebe vidim kao jednu od sedam miliona stanovnika Srbije. Da li smo čitali šta biramo ili nismo? E, to je sad problem koji dobija svoju punu sliku. Možda je trebalo. Možda je trebalo da pogledamo ko su ti ljudi koji se nalaze na tim listama, a ne da glasamo iz inata, iz simpatije, iz empatije, iz navike, šta god da su nam bili motivi. Možda će svaki budući izbori zapravo biti izbori na kojima ćemo mi glasati, sa puno svesti, da biramo predstavnike naroda u visokom domu, najvažnijoj instituciji Republike Srbije, ljude koji treba da donošenjem zakona kreiraju način na koji će Srbija živeti, a ne da biramo tek da bismo birali, a da onda jedni drugima merimo krvna zrnca i kad treba i kad ne treba. I tu naviku smo nekako vremenom stekli svi. Nije ovo prvi mandat u kome se to dešava. Mislim da je ovakav vid, ja nažalost dugo pamtim parlamentarni rad. Kažem nažalost, zato što me to samo čini starijom, ali je dobro jer me čini i iskusnijom. U nekom ranijem periodu bih mislila da su to sticaji okolnosti, a pošto dugo pamtim, znam da je ovo već viđeno, samo zavisi ko ga iz kog ugla posmatra. Čula sam čak i pitanje ministarki prosvete, nekako se sve svodi na SPS, pa ja zato s pravom pokušavam da odgovorim, kada će naša deca krenuti u školu i koliko su naša deca, u stvari, u problemu zbog ovog neodlaska u školu koje traje nedeljama? Nemam odgovor na to pitanje. Kao što sam ubeđena da ga nema ni ministarka prosvete. Ali imam neko drugo pitanje koje postavljam i sebi, pa i svima nama. Kada smo mi to zapali u krizu školstva i sistema prosvete? Ako je to počelo sa Slavicom Đukić Dejanović, ja vam odgovorno tvrdim, mi ćemo snositi posledice. Ali, ako je to počelo u trenutku kada smo euforično prepisivali zakone iz Evropske unije u mandatu gospodina Gaše Kneževića, onda čekajte malo, da vidimo ko nas to kritikuje danas. Istina, naša je greška. Nismo prepoznali mane, pa su se one vremenom produbile. Ne mogu da optužim prosvetne radnike kojima smo i nekim zakonskim rešenjima oduzeli ovlašćenje, da ne kažem da smo im smanjili nivo autoriteta, da ne kažem da smo ih doveli do faze da oni budu meta svakog bahato pojedinca, učenika, roditelja koji zna više nego bilo koji nastavnik. Mi smo probali da budemo demokratični, proevropski, ne uzimajući u obzir da nam se nekako karakteri malo razlikuju od Evrope. Nije svaki, pa čak ni kvalitetan zakon, koji je univerzalan, koji je la primenjiv na Srbiju. Mi smo jedan poseban narod i tome treba svakako prilagođavati zakone, jer ozbiljan procenat njih vremenom pokaže da nije primenjiv. Druga važna stvar je olako puštamo da ljudi koji su direktno odgovorni, sad još budu i nekako sjajni, briljantni, motivacioni za jedan procenat ljudi. Znate, kada ste lider bilo čega snosite određenu odgovornost za sve što se dešava, pa je tako odgovornost uvaženog rektora ogromna zbog činjenice da 1% studenata želi da ide na predavanja, da polaže ispite, a to im je omogućeno. Tačno je, njegova obaveza je da ispoštuje potrebe studenata u blokadi, ali Bogami podjednaka obaveza da ispoštuje potrebe onih studenata koji u blokadi nisu i uopšte ne želim da licitiram sa brojem koliko je sa jedne ili sa druge strane. Želim samo da pitam, odakle nam pravo kao pojedincu da selektujemo prioritete i to se onda nadovezuje na ono moje prethodno pitanje zašto sam ja poslanik drugog reda u odnosu na koleginicu, na primer Đorđević, neka mi oprosti što je ona možda nije čak najbolji primer, ali je najsvežiji, kad u Poslovniku o radu Narodne skupštine, logično bi bilo da ja čak imam i neke benefite sa pozicije jedne od potpredsednika, odnosno potpredsednice Skupštine Srbije. Drugo pitanje, šta tačno čekamo? Da ne privedemo pravdi i one koji su nam skakutali i pokušali da upale ovu zgradu, ovu salu da ironija bude kompletna. Zgrada je već jednom gorela. Kad je prvi put gorela zgrada Narodne skupštine, za one mlade ljude koji se toga ne sećaju, a danas su u akciji da to probaju da ponove, evo ja ću da kažem šta se tačno desilo. Nije gorela ova plenarna sala, jedva su čekali da uđu u nju, nisu goreli ni kabineti i to su čuvali da mogu da uđu, goreli su glasački listići. Jedini dokazni materijal da u prvom krugu nije izabran predsednik. E, to se desilo 5. oktobra, e zato je gorela Narodna skupština Republike Srbije, zapravo samo jedna kancelarija u kojoj se nalazio materijal RIK-a, a sad je trebala da gori plenarna sala i ja pitam zašto? Da li je bilo kome danas zabranjeno da sedne i da govori o bilo kojoj tački dnevnog reda i da postavlja pitanja, pa taman i ovako kako smo to jutros slušali i smanjite nivo emocija koji vam se javlja kada govore kolege iz opozicije. Na prošloj sednici me je neko kritikovao da neću da prekinem kolegu Parandilovića, jer mi se to sviđa. Ne, neću da prekinem nikog ko ima potrebu da građanima Srbije precizno objasni ko je i koliko može, to je važno da se zna. Da se ne bismo krili iza broja, iza nečega što se danas zove najmasovnijim skupom uopšte ne želim da brojim ljude koji su u subotu bili na ulicama Beograda i da hoću ja to ne umem. Za mene je to znak da nešto ipak ne radimo dobro, jer jedan procenat jeste instruisan da Srbiju dovede do faze anarhije i bezvlašća, takvi postajemo idealni kao jedan poligon za eksperimente svih ovih koji u Evropi ne mogu baš da se snađu kako da prežive. Globalna pomeranja se na našu nesreću ceo život prvo preslikavaju na Republiku Srbiju, takva nam je valjda pozicija. Tragedija u Severnoj Makedoniji, nezapamćena, moje duboko saučešće svim porodicama, bojim se takođe će biti zloupotrebljena. Najbolje je braniti polusisteme iz centralne Evrope, improvizacijom krize na zapadnom Balkanu, nama ne treba mnogo, možda nam i ne treba ništa. Mnogo je glasnije juče bila priča o nečemu što se zove nekako, ne smem da rizikujem da kažem kako se zovu te sprave koje su ispuštale zvukove, jer se u to ne razumem, pa da me ne bi razvlačili po društvenim mrežama zato što sam pogrešila, nego što je bila tema 17. mart. To valjda nije važno. Ne mislim ja da mi moramo da živimo stalno se osvrćući se unazad, ali jučerašnji 17. mart je bio opomena i onoga što nas čeka prekosutra, prekrajanja svega što je realno i racionalno. Pa, tako sa svojom sigurnom pobedom, Srpska lista nema deset nego devet mandata. Neće taj jedan mandat da spasi Aljbina Kurtija, ali se trudi već skoro mesec i po dana, da se nekako spasi, da bi nastavio progon i agoniju koju Srbi trpe na Kosovu i Metohiji. Ako se ne desi da on preživi politički, zameniće ga neko ko će možda manje da bude terorista u odnosu na Srbe bar za prvo vreme, ali neumoljiv sa sve svojim saveznicima u pritisku na državu Srbiju da prizna tzv. Kosovo. Pošto gde god smo seli, uvažena gospodo, niko nije hteo da razgovaramo o kvalitetu života tih ljudi, svejedno je da li su Srbi ili Albanci, sve su stanovnici Republike Srbije, nego o statusu, to je ključno pitanje i za razliku od Srba koji kada su nezadovoljni nečim u državi Srbije, pa neka to bude i vlast, oni nikada ne kreću jedni na druge nego jedni druge kritikuju nekako blaže, a sve strelice i sav svoj gnev usmere obično na Srbe koji su im dostupni, nažalost. E, to je razlika između naroda koji improvizuje svoju istoriju, i Srba koji svoje greške ponavljaju kao da ih neko plaća. Bilo bi dobro da svi zajedno posle svega što nam se desilo promenimo neke navike, da jedni druge slušamo i kada nam se ne sviđa ono što govorimo, da bismo jedni drugima bili korektivni faktor, a ne a priori neprijatelji, pa da kao takvi onda probamo da sačuvamo državu Srbiju koja nikome ne treba stabilna, svima je pogodnija ako je na kolenima. A da se ne daj Bože u subotu dogodio jedan od strašnih scenarija kojih smo se svi sigurna sam plašili, Srbija više ne bi bila na kolenima, to bi bila Srbija preko koje može da gazi ko god hoće. Uvek sam tu i ja i SPS da izgubi izbore, da izgubi glasove, zato što je pogrešila u svojoj politici, zato što se preko puta pojavio neko ko to može ili radi bolje, ali nemam nameru ni ja, ni SPS da se povučemo pred nekima koji i ne znaju šta bi ako bi se svi mi sklonili. Volela bih da čujem preko puta ideje. Možda bih promenila svoj stav. Možda bih se manje slagala sa Milenkom, a više sa nekim ko sedi preko puta i ima neku pametniju ideju. Volela bih da smo bilo kada u ovoj sali razgovarali o idejama od početka ovog mandata. Jedina ideja o kojoj smo razgovarali bila je glupa, nažalost. To je bila ideja o zabrani iskopavanja litijuma. Mi smo razgovarali zato što smo prihvatili da razgovaramo o gluposti, a neko nas je ubeđivao kako je to sveto pismo. Četiri dana smo svi zajedno izgledali baš onako kako sam i tada rekla, kao gomila nestručnih ljudi na temu koja pokušava da se nekome dopadne, neki zapadu, neki istoku, neki sami sebi. Na kraju dana čak i oni koju su pred ogledalom vežbali govor, kada su se vratili kući više tu osobu u ogledalu nisu mogli da prepoznaju. E to je ozbiljan problem. Nije zabranjeno o sebi stvoriti sliku kakva god da vam se sviđa, ali nije zabranjeno ni da vam neko kaže da ona prosto nije tačna. Možda bih ja volela da budem popularna i lepa kao Monika Beluči, nažalost nije me baš takvu dao Bog. Prema tome, što pre prihvatimo svoje mane, što pre ih budemo korigovali, lakše ćemo sačekati ono naše sutra koje nam je neminovno, a sutra nam je problematično zbog Republike Srpske. Sutra nam je problematično zato što u godini koja je jubilarna kada je u pitanju Dejtonski sporazum, on je najviše doveden u pitanje. Lov na funkcionere Republike Srpske je nekako već viđen. Tako smo svojevremeno, uz pomoć određenih Srba iz Srbije, lovili funkcionere Republike Srpske koji nisu bili po meri nekog tadašnjeg Šmita. Uvek postoji neki Šmit i uvek postoji neki naš koje će da klimne glavom i da kaže – moramo to da uradimo, rekao je Šmit. Ajmo da jednom ništa ne moramo. Ajmo da shvatimo da braneći ne te ljude, ne Milorada Dodika, pravo da mislite, čuvate i volite svoje parče zemlje ostane pravo na koje niko ne može da utiče. E o tome ćemo gospodo morati da razgovaramo prekosutra. Ja se nadam ne samo kao vladajuća većina, ja se nadam sa dovoljno svesti da su to tamo naša braća i sestre, pa ćemo malo posle toga verovatno morati da razgovaramo i o tome kako će se završiti agonija u južnoj srpskoj pokrajini nakon ovih izbora, takozvanih, ne takozvanih, na njima smo učestvovali, kako da zaštitimo te ljude koji tamo žele da žive po svaku cenu, kako da zaštitimo onu decu iz Parteša koja su sinoć bila u Narodnom pozorištu na obeležavanju 17. marta i kako da ih kao odgovorni ljudi, a tako je to rekla Ivana Žigon, pogledamo u oči. To su izazovi pred državom Srbijom. Ako danas neko misli da je dovoljno da napravimo klip na društvenim mrežama, da je dovoljno da iznesemo svoju istinu i pokušamo da je nametnemo, nije. Država Srbija je uređena država. Ako je zahtev da institucije rade svoj posao, onda izvolite da institucije rade svoj posao, onda izvolite da svi koji pripadaju institucijama takođe rade svoj posao i onda dozvolite da najvažnija institucija, Tužilaštvo Republike Srbije, hitno radi svoj posao i makar pokrene istragu protiv onih koji su uneli bombe, suzavce i sva čuda u parlament Srbije. Na granici sam da podnesem privatnu tužbu. Ako već to niko nije video u prenosu na RTS-u, ako niko nije video da je ovde sve bilo u dimu, u suzavcu, da smo se gušili, hajte da pojedinačno probamo da podnesemo tužbu ili ću ja i dalje da sedim za predsedavajućim stolom, da me opominje na galamu vladajuće većine onaj koji pišti i gađa dimnim bombama i da to zaboga bude normalno? U toj konstalaciji parlament Srbije onda više nije normalan, jer postoje poslanici za koje je dozvoljeno da unesu, ili bar probaju, lisice u parlament i postojimo mi po neki koji ne možemo ni da govorimo ako su oni odlučili da ne treba. Nismo mi većina da bi dobacivali kada oni govore, što me dodatno iritira. Mi smo većina da bi pokazali da znamo šta nam je posao. E to su teški izazovi koji su pred nama i na odborima i u delegacijama i u plenumu, pa ako hoćete i na ulici. Na ulici među one građane koji su tu pa čak postoji jedan fenomen koji mi je potpuno nejasan. Prateći skup koji se desio videla sam tamo mnogo lica koja su me optuživala na različite načine, pripadali političkim opcijama koje su vladajuća većina i, da vam nešto kažem, nisu oni razočarani u ovaj sistem, vrlo ga koriste, nego ko veli ajde da se na vreme zapljunu. Ajmo da se malo prečešljamo i među sobom, svi koliko nas je, da bismo znali gde su nam izvori, jer vam odgovorno tvrdim da onog trena kada neko bude došao i rekao da sam ja kriva za bilo šta što se desilo, ja ću se lagano povući. Da smanjimo animozitet i među nama, bez obzira što svi imamo mane i vrline i ponovo kažem da isključimo emocije da bi mogao da bude uključen racio. Samo onoliko koliko budemo poštovali sami sebe poštovaće nas i drugi. I još nešto ću vam reći. Ja još uvek dobro čujem i dobro vidim na daljinu, nešto malo slabije na blizu, pa sam čula i opasku da za početak verovatno treba da se kao socijalisti među sobom pogledamo i hoćemo. Ima samo jedna prednost u Socijalističkoj partiji Srbiji, mi smo nekako 30 i kusur godina socijalisti i imamo svoje mane i pravili smo ozbiljne greške i skupo smo ih platili, pa nam ni danas nije teško da se u oči pogledamo kao socijalisti. Ne moramo da tumačimo šta smo bili prekjuče, a šta par godina pre toga, tako da ćemo se pogledati, nemoj da imate dilemu, ali ćemo da pogledamo i sve drugo zato što Srbija zaslužuje više od svega ovoga što joj se dešava i mora da ima više od svega ovoga što joj se dešava. Građani Srbije uvek zaslužuju više, ali ne rektorski kolegijum koji molim da ili obezbedi svima jednaka prava ili se povuče sa svojih pozicija usled te nesposobnosti. Ako postoji potreba za političkim angažmanom nemam ništa protiv. Rado ću čuti te ideje, pa da vidim koliko se one razlikuju od onoga što je sadržano u programu moje stranke, SNS ili bilo koga od vladajuće većine. Nemojte više svoje političke ambicije krijemo iza mladih ljudi, iza studentskog protesta, nego da mi naglas kažemo. Ono što mi je žao što rektor nije rekao na onom Odboru za obrazovanje kada je bio prisutan, da dođe i da kaže – gospodo, ja mislim da ja treba da sedim umesto vas u ovom parlamentu. To bi bio vrhunac ljudskosti, a i profesionalnosti sa pozicije jednog rektora. Treba uraditi još jednu stvar, oprezno ukazivati poverenje ljudima kasnije zaborave, ne da politički nekome pripadaju, nego da nisu oni država, samo su jedan od ljudi koji čini sistem koji nikada ni zbog čijeg interesa ne sme biti urušen. Moje pravo predlagača danas mi je ostavilo vremena da govorim pola sata, što generalno ne radim, ali mislim da je važno. Pravo predlagača svakog ponaosob bi bilo da govori ovako. Zanima me zašto kolege iz opozicionog bloka nisu iskoristile svoje pravo predlagača, bar dve tačke od onih nekoliko kojima su mahali na preskonferencijama, da nam sve kažu u lice, ali ne na bazi uvreda, ne na bazi falsifikovanih dokumenata, ne na bazi tvrdnje koje su paušalne, nego nekako ljudski ako se to može, pa da razgovaramo kao ljudi. To je ono čemu moramo da težimo svi i na šta mora na kraju ove priče da liči srpski parlament. Zato što je od početka, od njegovog osnivanja bio to. Bilo je sučeljava mišljenja, bilo nekada i nekakvih fizičkih obračuna, ali se retko dešavalo, ustavari, nažalost bilo i ubistva. Pitanje je samo u koji od idealnih perioda srpskog parlamenta želimo da se vratimo. To zavisi od svih nas koji smo ovde u sali i od svih onih kolega koji nisu ovde u sali, a trebalo bi da budu, jer su zato dobili poverenje građana. Hvala vam što ste me saslušali iako sam i sebi u određenom trenutku postala dosada, ali sam bar bila iskrena. Hvala. 

ANA BRNABIĆ: Reč ima Milenko Jovanov. 

MILENKO JOVANOV: Hvala najlepše. Draga koleginice, mislim da sam za tu dinamiku sasvim suvišan, vi tu dinamiku možete i sami unutar poslaničke grupe da imate, tako da nema potrebe da je pravite. Poslanička grupa Aleksandar Vučić – Srbija ne sme da stane predložila je Nevenu Đurić za potpredsednicu Narodne skupštine Republike Srbije. Ja ću pročitati kratko biografiju koleginice Đurić. Nevena je rođena 1993. godine u Kruševcu gde je završila osnovnu i srednju medicinsku školu, smer farmaceutski tehničar. Nakon toga diplomirala je na Prirodno matematičkom fakultetu Univerziteta u Kragujevcu gde je stekla zvanje master profesora matematike. Tokom svoje karijere radila je kao nastavnik u osnovnim i srednjim školama u Kruševcu, a zatim obavljala dužnost stručnog saradnika za projekte u Privrednoj komori Srbije, regionalnoj Privrednoj komori Kruševac. Od 2020. godine je narodni poslanik u tri poslednja saziva. Trenutno je na funkciji zamenika šefa poslaničke grupe Aleksandar Vučić – Srbija ne sme da stane i predsednika Odbora za kulturu i informisanje Narodne skupštine Republike Srbije. U 2021. godini izabrana je za potpredsednicu glavnog odbora SNS, od 2023. godine obavlja funkciju predsednice gradskog odbora SNS u Kruševcu. Ja sam uveren da će Nevena biti izabrana i mislim da dolazi na jednu vrlo odgovornu funkciju u jednom vrlo delikatnom trenutku za našu zemlju. Želim da građanima kažem da nisam na samom početku sednice bio u sali kao i jedan deo poslanika naše poslaničke grupe jer smo imali neke dogovore i konsultacije povodom onoga što će da se desi u ovoj Skupštini u 13.00 časova. Naime, u 13.00 časova održavaju se dva odbora Narodne skupštine Republike Srbije. To su Odbor za kontrolu službi bezbednosti i Odbor za odbranu i bezbednost. Oba odbora su zakazana na zahtev opozicije i oba odbora se tiču onoga o čemu je bilo reči maločas, a o čemu su govorili, kao što čujem, predstavnici opozicionih stranaka, a tiče se tog čudnovatog nepoznatog oružja, oruđa ili čuda nekoga koje upotrebljeno u subotu protiv mirnih demonstranata koji su samo želeli da odaju počast stradalima u Novom Sadu. Oba odbora su zakazana na zahtev opozicije. Sada želim, pre svega, javnosti da kažem i da javnosti obećam da im nećemo dati da se izvuku iz ove laži koliko god budemo mogli. Ne da ćemo da bežimo od njihovih zahteva za sednice odbora, nego ćemo mi zakazivati sednice odbora periodično sada u budućnosti, gde ćemo tražiti izveštaje dokle se stiglo sa istragama i šta je novo što se saznalo u istraživanju ove nove, najbrutalnije laži koje su poslednje lansirali. Dakle, to što su se nadali da će tražiti sednice skupštinskih radnih tela Marinika Tepić i Miroslav Aleksić, a onda će neko da im kaže – pa, znate, ne znam hoćemo li stići, ne znam hoćemo li moći ili nešto treće, pa da oni to predstave kao evo ih, vidite kako kriju kako smo ih… Ne, ne, sad ćete lepo na skupštinskim odborima da kažete šta znate od činjenica i dokaza, ne to šta ste čuli, šta ste pričali, a o tome šta ste čuli i šta ste pričali ću kasnije, nego od činjenica i dokaza, da se suočite sa stručnjacima iz BIA, iz VBA, iz VOA, i stručnjacima iz MUP, iz Vojske Srbije, pa ćete njima da objasnite te čudnovate pojave koje ovih dana prepričavate da se dešavaju u ovoj zemlji, a onda ćete da dobijete stručne odgovore, a od naših poslanika ćete dobiti političke odgovore. Da ćemo da bežimo od te teme, grdno se varate. Ne da nećemo da bežimo, ponavljam, nego ćemo tom temom da vas proganjamo dokle god budemo mogli. Nećete se odbraniti od ovoga dok nam ne pokažete i dokažete ko je doneo, uneo, koristio, kad, kako, na koji način, gde je bilo postavljeno i sve ostalo. Znači, ova laž vam neće proći, jer mnogo ste lagali i dosta je bilo sa vašim laganjem. Ja ću, građani, da vam pročitam neke stvari koje su oni govorili u prethodnoj nedelji. Ne mogu da čitam šta su sve lagali u pravcu pumpanja, kako oni to vole da kažu u prethodna četiri meseca, jer bih govorio verovatno do prekosutra, a pošto nema smisla da govorim do prekosutra, a i optužili bi nas da prolongiramo konstatovanje ostavke predsednika Vlade Miloša Vučevića, ja ću vam pročitati samo ovo što je bilo prošle nedelje – SAJ otkazuje poslušnost predsedniku Republike, komandant SAJ sasuo u lice Vučiću da mu ne pada na pamet da reaguje itd. Naravno, nikome nije palo na pamet da to proverava. Naravno, nikom nije palo na pamet iz te vlasti, te zločinačke strašne vlasti da kaže – e, hajde da smenimo ovog što neće da reaguje i što neće da radi svoj posao, hajde da ga hapsimo zato što je učestvovao u pobuni ili ne znam čemu, ne, nego to je tako primljeno k znanju itd. Intervju u nedeljniku „Nedeljnik“ sa neimenovanim pukovnikom policije čija deca studiraju, pa kaže – neću ja valjda na svoju decu. I to i ne bi bilo toliko možda ni čudno da se ista priča nije pojavljivala pred svake moguće demonstracije koje su označavali kao dan d, od toga da policija u Majke Jevrosime neće da reaguje, do toga kako policija uzima masovno godišnje odmore, pa sve ostalo. Hajde, ne smem ni da pričam o tome. Ali, po svim informacijama koje imamo, ne da je bilo manjka, nego je bio povećan odziv svih koji su bili pozvani da brane Srbiju tog dana. Ali, objavi se, nema veze, neimenovani izvor, ne znamo ko je, kakve veze ima. Onda - uvodi se vanredno stanje u petak. Ne uvede se. Ali - uvešće se vanredno stanje u subotu, pa se ne uvede. Prvi prsten, to je već bilo krajem nedelje, funkcionera SNS napustio Srbiju. Ja sad ne znam koji smo prsten mi poslanici, ali prvi prsten je otišao. To što ste vi videli tih dana, to su verovatno hologrami bili, to nisu ljudi, prvi prsten je ko zna gde. U četvrtak smo hapsili Mariniku, Đilasa, Ponoša i Miloša Jovanovića. Dakle, na tajnoj sednici, o tome smo već pričali, telefonska sednica skupštinskog Administrativnog odbora, skinuti su im imuniteti i oni su svi pohapšeni. Ja sad ceo dan čekam taj trenutak da vidim da li će da ih puste iz zatvora da dođu na sednicu odbora. Vidim da je Aleksić juče pušten iz zatvora da drži konferenciju za štampu, nadam se da će da puste i Mariniku itd. Kažu - Dačića teraju u SPS-u da noćas podnese ostavku. To vam je petak. Koliko vidimo, nisu ga naterali, ne da se Dačić, jer ga niko nije ni terao. Dalje - tenkovi se izvode na ulice, kolone su već krenule ka Beogradu. Tenk je jedna kutija šibica, to retko ko može da primeti, prilično tiha naprava, nit se čuje, nit se vidi, tako da su oni to primetili a niko drugi nije primetio. Pošto, naravno, vojska neće da reaguje i štiti vrhovnog komandanta koga će da bacaju sa balkona, ubiju, kolju, vešaju itd, general Mojsilović, načelnik Generalštaba je najavio da stavlja šlem i staje pred vojnike, pred ono malo vojnika što mu je ostalo. Sledeće - traktori se postavljaju na prilazu gradu i prosipa se šljunak po prugama i putevima da ne mogu da prođu. Kad se to sve počistilo, ja ne znam, ali vidim da nema zastoja u saobraćaju, šljunak sklonjen, traktori sklonjeni, itd. Kažu - ukidaju se vozovi do Beograda, gase se signali na društvenim mrežama, neće biti interneta. Kao što znate, nije bilo interneta, evo i danas nešto štuca, baguje. Ništa ne funkcioniše. Naravno, niko nije ništa primetio, ali, bože moj, kakve veze ima. Onda kažu - batinaši iz Pionirskog parka će da naprave incident da bi policija reagovala. Odatle sada krećem u analizu svega što se dešavalo. Dakle, tim batinašima iz Pionirskog parka je sredinom prošle nedelje, ili početkom, više i ne znam, prišao jedan čovek koji im je rekao da dolazi 15. ne da ih bije nego da ih ubije, da dolazi sa tri sina i dva belgijska ovčara. Naravno, on je priveden i onda je taj junak kada je imao prilike da vidi kako izgleda jedinica UKP koja privodi takve kao on, toliko je bio hrabar da je prvo lagao da to nije on, pa onda ne zna da nađe ličnu kartu, pa nije on ni izlazio iz kuće, a onda kada je shvatio da su ovi došli da ga vode pošto znaju ko je, onda je ovlažio veš i pantalone jer je toliko hrabar da se suoči sa odgovornošću za ono što je radio. Međutim, taj čovek je žrtva i koliko god poštovani građani vama delovalo čudno ovo što vam govorim, taj čovek je žrtva N1, Nove S, Danasa, Vremena, Nedeljnika, taj čovek je žrtva ovih poslanika koji danas nisu u sali, taj čovek je žrtva plenuma, rektora, prosvetnih radnika i svih onih koji su pumpali prethodna četiri meseca. Taj čovek je napumpan da pomisli da je moguće i nekažnjivo da dođeš i pretiš deci kako ćeš da ih ubijaš i da to tako može da prođe. Kakvo je nasilje viđeno iz Pionirskog parka, oko Pionirskog parka, jasno je svima. Jedino nasilje su sprovodili oni koji su maltretirali tu decu sedam dana uzastopno, dolazili im u dva ujutru, u tri ujutru, svirali u vuvuzele, gađali topovskim udarima, topovski udar je nešto što može ozbiljno da povredi čoveka, da ne spavaju, da ih maltretiraju, a onda je kulminacija nastala u petak uveče kada su sišli sa crvenog tepiha oni koji su pešačili do Beograda, produžili neki od njih ka traktorima i vandalizovali traktore srpskih domaćina koji su tu bili postavljeni. Za one koji ne znaju, nije lako probušiti gumu na traktoru. To nije guma od bicikla, za to morate da budete ozbiljno pripremljeni i ozbiljno opremljeni. Znači, neko je došao sa namerom to da radi. Čisto da ih obavestim da se vrši prepoznavanje na osnovu onoga što su kamere zabeležile i svi će biti privedeni i svi će odgovarati. A kad budu odgovarali krivično, onda će u građanskim parnicama da nadoknade štetu za ono što su pravili, jer ovo je država. A to što ih je neko napumpao da pomisle da nije, to je njihov problem. Sada dolazimo na sam dan 15. mart, dan "D", dan kada će vlast biti promenjena, dan kada će se sve promeniti u Srbiji, dan posle koga više ništa neće biti isto. Na jedan potpuno idiotski plan kakav su napravili okupljaju ljude na tri, četiri različite lokacije po Beogradu. Između ostalog, i 20 i nešto hiljada ljudi na Novom Beogradu koji, naravno, ne mogu da stignu na vreme, jer moraju da pređu most, pa valjda niko nije razmišljao o tome da ne može hiljadu ljudi istovremeno da prelazi most, pošto most može da padne, pa su onda prelazili u grupama od par stotina ljudi i to je tako trajalo ceo dan dok nisu shvatili da, kako se ono kaže, je prošla baka sa kolačićima pa su krenuli istovremeno, pa su imali cirkularno kretanje po mostu, dođu, pa se vrate, a onda su zauzeli Ušće, jer je to strateška tačka, jer to valjda ni policiji nije palo na pamet da brani tržne centre i da je to najvažniji simbol državne vlasti i onda pošto nisu mogli da upadnu u Skupštinu, u predsedništvo ili Vladu, upali u tržne centre, ali dobro. Vikali tamo, svirali u trube, maltretirali prodavce, izvikali se, otišli, sve okej. Kažu da ih se skupilo, to se istražuje, od onoga što je zvanična procena policije i što se zaista i desilo 107.000 ljudi, što je ogroman broj, međutim, njima to malo, kao i uvek što im je malo, pa su te procene išle od 275.000 do dva miliona i 800. Tu je negde, između. Ono što je meni fascinantno to je da neko kaže da je dva miliona i 800 hiljada ljudi ili 275.000 ljudi se okupilo i da su otišli neobavljena posla. To mu dođe slika i prilika one narodne mudrosti koja kaže da će uspešnije biti stado ovaca koje predvodi lav, nego čopor lavova koje predvode ovde. Tako da očigledno nije u pitanju broj, nego soj i džaba im to. Dešava se i to da dva sata pre kraja programa, u stvari, pre toga oni menjaju destinaciju skupa. Umesto da se skupe ovde pred Skupštinom, a neki su došli pred Skupštinu, oni menjaju i odlaze na Slaviju, pa idu na Slaviju, ne idu na Slaviju, idu na Slaviju, ne idu na Slaviju. Govorio sam ovde već u Skupštinu da su celu noć u četvrtak većali da skup održe na Novom Beogradu, pa su od toga odustali, jer su hteli konflikt, a onda su neki otišli na Slaviju, neki nisu otišli na Slaviju, neki su otišli kućama, neki su pokisnuli, pa su se sklonili, kud koji, mili moji, što bi rekao naš narod. Na Slaviji su se onda otimali za mikrofon i dva sata pre nego što se skup završio svirali su kraj. Obećali su da će počistiti grad, nisu počistili ništa. Onda su počeli incidenti. Prvi incident koji smo imali prilike da vidimo i najgori incident, a ne i jedini, kako čujem, se desio ovde, nedaleko od Skupštine, gde su se pripadnici opozicionih stranaka obračunavali sa nekim od studenata, bar su takve informacije, ne mogu da tvrdim da je to sve tako, to će istraga da pokaže, ali su se definitivno tukli među sobom oko toga ko radi za vlast i ko radi za Vučića. Poštovani građani, to su vam ponovo žrtve N1, „Nove S“, ove opozicije, itd., jer oni 12 godina istražuju ko radi za vlast i ko radi za Vučića. Oni se 12 godina bave time da optuže svakoga ko je iole normalan da radi za vlast i radi za Vučića i vrlo moguće da je neki prolaznik rekao – jeste li normalni, nemojte da, ne znam, bacate topovske udare na one u Pionirskom parku, a oni rekli – a, ti radiš za vlast, ti radiš za Vučića, udri. To vam je tako. Međutim, danas čujem od kolege Mirkovića da tu nije bio kraj, da su do kasnih jutarnjih sati, ili večernjih sati, kako hoćete, a vala su rani jutarnji, nisam se dobro izrazio, tu oko „Londona“ i po gradu ono grupe od pet, šest, deset ljudi batinale koga god su naišle, pijani, kakvi već, ne znam ni ja šta. Dakle, jedino nasilje koje je primenjeno je ono koji su primeni sami prema sebi, otimali sami sebi mikrofone, sami sebe tukli, dovodili u situaciju da sada budu predmet istrage, nasilje nad ovima u Pionirskom parku. To je cela nasilje. Naravno, simbol svega ovoga, i tu završavamo sa tim danom, jeste i poruka svega je, dakle, najavljivan je dan D, prokrstarili su celu Srbiju da bi odradili akciju „podižemo Srbiju“, od Novog Sada, preko Kragujevca, do Niša, podigli su sve što su mogli da bi došli u Beograd i onda je kao simbol svega jedan od tih studenata se popeo na traktor i skinuo gaće. I, to je slika i prilika njihove ideje, njihovog protesta, njihove politike i svega ostalog. Naravno, u jednom momentu je prošla informacija kako, eto, studenti skidaju prsluke i ovo više nije njihov skup, oni idu kući, odnosno kućama, kao da to tako može. Ponavljam ono što sam već govorio – krajnje je vreme da predstavnici plenuma studenata univerziteta, profesori, dekani, rektor i rektori preuzmu odgovornost za ono što rade. Ne možete vi da skinete prsluk, da dovedete 100.000 ljudi u Beograd, da skinete prsluk i kažete – sad nas baš briga šta će da bude, ovo više nema veze sa nama. Pa, vi ste organizatori ovog skupa, što bi rekao onaj. Vi ste organizatori tog skupa. Vi ste pozvali ljude da dođu. Na vaš poziv su oni došli, nisu oni došli na poziv onih od kojih se vi ograđujete, od kojih se još jedino roditelji nisu ogradili. Oni su došli na vaš poziv. Onda, kao, skinuli smo prsluke, pa sad šta se desi, mi više nismo odgovorni. Ne, odgovorni ste. Odgovorni ste i za tog što se pentrao po traktoru, odgovorni ste za bacanje topovskih udara, odgovorni ste za demoliranje traktora, odgovorni ste za to što su se tukli međusobno, odgovorni ste za sve što se desilo tog dana u Beogradu. Odgovorni ste vi, plenumi, rektori, dekani, studenti, zovite to kako god hoćete. Vi ste odgovorni. Pošto je sve propalo i pošto treba objasniti ljudima kako je propala šesta ili sedma obojena revolucija evo od kad je to pratim u poslednjih… Od 2017. godine, faktički od izbora predsednika Republike Aleksandra Vučića na tu poziciju svake godine je bio jedan od pokušaja. Krenulo se sa novom laži koja je na nivou „Trećeg oka“, „Zone sumraka“ i sličnih naučno-istraživačkih časopisa. Dakle, pokazan je snimak na kome se jedna grupa ljudi udaljava iz jedne poprečne ulice, beži, a onda se grupa koja je stajala na putu sklanja sa strane, i to je dokaz da je upotrebljeno nekakvo zvučno oružje, kako su rekli zvučni top. Pre nego što pređem na to neidentifikovano oružje i oruđe želim da skrenem pažnju na činjenicu da su se svi oni koji su stajali na kolovozu i zauzeli četiri trake bez ikakvih problema smestili na pešački deo ulice. Obratite pažnju još jednom. Oni u momentu kada se sklanjaju sve četiri trake ostaju slobodne. Možda ove poslednje, ove na ivici delimično zauzete, ali suština je tamo mogao da prođe, ne znam ni ja šta, Titanik, ono da ga staviš na točkove mogao je prođe onuda, što vam pokazuje da oni imaju, a to je ono što smo i mi imali, neki od nas bar, prilike da vidimo, i te kako organizovanu organizaciju, ali imaju dobro organizovane skupove gde se tačno zna ko gde stoji i zašto tu stoji, da je potrebno raspršiti to da bi moglo da se zapljune, da se kolokvijalno izrazim, u što više ulica, da bi onda Arhiv javnih skupova nabrojao sve te ulice i izračunao kvadrate, pomnožio sa H i rekao – bilo je između 275.000 i 325.000 ljudi. Međutim, kada se nešto desi, kao što oni kažu da desilo, oni se lako sklone i onda vidite da ta ulica ni blizu nije popunjena u svakom kvadratu i da ni blizu ne stoji pet ljudi na kvadratu kao sardine, nego ima prostora. Na kraju krajeva, pokazao se snimak sa Slavije gde u sred govora oni igraju kolo. Pa, kako igrate kolo ako je tolika gužva, ali dobro. Šta je ono što mi u ovom trenutku znamo iz onoga što su nam saopštili predstavnici opozicionih stranaka, Šolakovih medija, itd.? Pojavilo se nešto što je u početku nazvano zvučni top, što niko nije video, malo ko je čuo, ili niko nije ni čuo, ali je delovalo. Posle toga se pojavilo, pošto je rečeno, u stvari tog dana oko 13.00 časova jedan ozbiljan prevarant i manipulator medijski koji sam sebe naziva eko straža, ima ime i prezime, da ga ne reklamiram ovde, nije bitan, je objavio kako se spremaju vozila sa zvučnim topovima. Naravno, da ne bi odgovarao, posle je sam sebe demantovao i rekao – nije baš to, to je vodeni top. Nije zvučni nego vodeni, ali to je to. Šta sad, da se tu sad ne pravi pitanje. Top je top. Onda je ta priča krenula kasnije. Naravno, vrsni poznavalac oruđa i oružja, a ko bi drugi to mogao da bude nego načelnik Generalštaba Vojske Srbije, znači bivši načelnik Generalštaba Vojske Srbije, Zdravko Ponoš, je uočio taj zvučni top. Jedini problem je to što je to bila antidron puška i onda kada vidite ko nam je bio na čelu Generalštaba, dobro smo mi prošli. Ko zna čime bi oni sve nas gađali, a šta bi on prijavljivao da se dešava, da je do nečega došlo. Srećom, za vreme njegovog mandata je bilo samo pripreme Vojske za ulazak u NATO i demoliranje Vojske i ničega više. On bi verovatno, jer on je čovek koji je išao u tom smeru, lako prepoznao luk i strelu, jer je to otprilike oružje i oruđe koje bi koristila naša vojska da je još malo potrajao na mestu načelnika Generalštaba. Ali, onda se nastavlja ta priča, zvučni top, zvučni top, zvučni top itd. da bi se reklo – pa zašto ga niko nije video, pa zato što je leteo. Znači, to više nije zvučni top, to je leteći zvučni top. To je leteći zvučni top. Leteo je na visini između 300 i 500 metara iza Beograđanske i zato ga niko nije primetio. Znači, leteći nevidljivi zvučni top. Ne „Stelt“. „Stelt“ tehnologiju ne beleži radar. Ovaj je nevidljiv. Ne beleži ga ljudsko oko. Međutim, taj sa 300 do 500 metara pušta zvuk naniže i taj zvuk naniže pod uglom skreće i ide ka demonstrantima, ali ide samo do određenog nivoa. Tamo one na Slaviji, njih ništa nije zakačilo, samo ove u toj ulici, ovi ostali su svi netaknuti. Dakle, ja verujem da onaj ko je poverovao u sve to, iako ovo prkosi i zakonima fizike i zakonima zdrave pameti, ako je neko poverovao, verovatno će da zove našu namensku industriju da pita – šta je ljudi, šta ste vi to napravili, pošto ovo na svetu ne postoji. Znači, nevidljivo leti i pušta zvuk pod uglom. Dakle, ovo je neverovatno. Što se Trampa tiče, Donald Tramp Junior je doneo, to sam zaboravio da kažem, to je takođe bila jedna informacija, Donald Tramp Junior je doneo neke mašine i opremu koja pušta kišu, ali naši ne umeju da koriste to pa je kiša pala u nedelju, a ne u subotu. U subotu je tek rominjala. Nisu znali koje dugme da pritisnu i onda uključili rominjanje, a ne pljusak. Sad valjda znaju. Dakle, kao što smo konstatovali nevidljivi leteći, zvučni top koji pod uglom pušta zvuke i deluje na masu. Sada dolazimo do delovanja na masu. Koja je poenta zvučnog topa, ili vodenog topa, ili bilo kakvog drugog oruđa koje se koristi za rasterivanje demonstracija? Pa, ukoliko su demonstracije nasilne da se njime deluje i da se oni koji primenjuje nasilje na demonstracijama razbeže, to je valjda takva poenta. E, ovaj ima odloženo dejstvo, ništa se ne dešava 36 sati, tek posle 36 sati se osete tegobe. Znači, mi imao nevidljivi, leteći zvučni top koji pod uglom pušta zvuk i nakon 36 sati rasteruje demonstrante, što znači da su ovi koji su bili na ulici su mogli mirne duše da sprovedu revoluciju da nas sve jašu, pobiju, ili šta već rade, a posle toga, dan, dva kasnije da se leče od posledica onoga što su doživeli od strane neidentifikovanog letećeg, nevidljivog zvučnog topa koji baca pod uglom zvuk. Posledice su različite od osipa i crvenila do mučnine, jedan kaže imao sedam srčanih udara, da je živ i zdrav, jedan je umro, ali niko nije primetio, to su takođe slagali kako je jedan umro, tako da, svega imamo od najrazličitijih ideja. Prosto neverovatno. Šta se nije desilo, sada da uozbiljim, ako je uopšte moguće ozbiljno razgovarati na ovu temu, pa, nije se desilo to da su posle uticaja tog zvučnog topa, ili čega već, letećeg nevidljivog zvučnog topa, koji baca zrake pod uglom koji imaju određeno dejstvo, pa, nije se desilo ništa. Dakle, niko nije osetio tegobe tog trenutka, niko tog trenutka nije povraćao, niko tog trenutka nije pao na zemlju, niko tog trenutka nije pobegao sa tog mesta, nego se vratili, kao da ništa nije bilo. Imate priliku da vidite to, niko se za uši nije uhvatio, što kaže Marko. Mi barem ovde koji sedimo smo imali prilike da slušamo cijukanje, pištanje i vrištanje i čegrtaljku Marinike Tepić, danima ovde u Skupštini pa znate kako je to odvratno i koliko vam smeta u ušima, pa, zamislite zvučni top. Zvučni top, koji eto, tako je, odjednom prestao da bude tema, jer su valjda shvatili da je glupo i onda na scenu stupa tanana CRTA, ko drugi valjda da nam saopšti istinu, naravno CRTA, jer su oni stručni za izborne rezultate, za organizaciju izbora za građevinu i nadstrešnice, a naravno i za oruđa i oružja koja se koriste za razbijanje demonstracija. I, pošto su oni angažovali neke svoje stručnjake da za zdravstvo, za obrazovanje u vreme Ribnikara, za nasilje u društvu itd. Ta multipraktik organizacija kaže nije to zvučni top to je Vorteks. Šta je sada Vorteks? Odeš na gugl vidiš Vorteks ima na Jutjubu ima. Majko mila, pa to ne bi stalo u ovu salu, ali to niko nije video. Znači, Vorteks koji niko nije video, izgleda kao lansirna rampa za rakete, pa, nije baš za nuklearne, ali za ove malo ozbiljnije, i čovek pravi eksperiment sa ovim Voreteksom. Poređao kutije uz zid, kartonske kutije postavio uz zid, uključio taj Vorteks, popadale kartonske kutije, a kod nas zastava stoji mirno. Srbija, nema pomeranja pred Vorteksom, može Vorteks da duva koliko hoće Srbija stoji postojano. I zašto sve ovo? Da se ne bi pričalo o tome kako su ponovo napravili blesavim i preveli žedne preko vode ljude koji su pumpali četiri meseca, da ne bi ponovo odgovarali za to što su nesposobni i neorganizovani, da ne bi odgovarali za to što su premeštali mesto na kome se skup održava, da ne bi odgovarali na sve to. Da ne bi odgovarali šta im je sledeći korak pošto su oni rekli da će tri dana da blokiraju Beograd, moj komšija iz Žandarmerije dobio slobodan dan, tako im je revolucija bila nastavljena. Dakle, umesto toga, ajde da izmislimo novu laž i ajde da se bavimo time. Zašto? Pa da bismo sada pumpali dalje. Šta je ovde poenta, ovo je sada jako ozbiljno. Jel vi stvarno mislite da svi ljudi u Srbiji znaju šta je zvučni top, vodeni top, ovaj, onaj top? Ne, poenta je da se pošalje poruke da je Aleksandar Vučić upotrebio top na našu decu, a svi znaju šta je top i to je ta gnusna laž koju oni pokušavaju sada da plasiraju i ta im laž neće proći. Videćete danas kako će da prođu na odborima kada ćemo malo da pričamo o činjenicama i o istini. Dakle, u ovakvim okolnostima konstantnih laži, obmana mi ćemo birati potpredsednicu Skupštine. Nadam se i verujem da će ona umeti da izbori sa okolnostima u kojima se nalazimo i da će braniti dostojanstvo ove Skupštine i naše države na svakom mestu kao što je to radila i do sada, a mi ćemo se svakako boriti protiv ove obojene revolucije. Pokazali smo da nas ne plaše, pokazali smo da im se nećemo sklanjati, pokazali smo da znamo šta branimo. Ako žele izbore, izbore mogu da imaju, ako žele referendum, referendum mogu da imaju, ako kažu da ih je bilo dva miliona i 800 čisto da ih obavestim da je to mnogo više nego što je naša koalicija dobila na izborima, samo to prebacite u kutije, rešili ste, ne treba vam onda prelazna Vlada, imaćete Vladu punog kapaciteta. Rešili ste sve svoje probleme, ali van institucionalno, ulicom i pritiskom, pretnjama koje ponovo upućuje Miloš Jovanović da ističe vreme za nešto, ne znam ni ja šta, ističe vreme da on krene sa lečenjem. Za to ističe vreme, jer ako ne krene uskoro biće kasno. Znači, pretnje, prelazne Vlade i sve ostalo zaboravite. Rekao sam na jednoj konferenciji za štampu i time da zaključim, sve ste probali. Ovde u Skupštini konkretno ste sve probali, i da nas bijete, i da nas zapalite, i da nas otrujete, i da nas izbacite, i da nas ogluvite, sve ste probali, jedino niste probali da nas bukvalno pobijete i niste probali da budete normalni. Ajde probajte ovo drugo. Pokušajte. Znam da će vam biti teško da se vratite u normalu, ali da uradimo nešto, da i vi na kraju krajeva uradite nešto za našu zemlju. Još jednu poruku da pošaljem i time da završim izlaganje. Nije u subotu pobedio ni ovaj, ni onaj, ni mi, ni oni. U subotu je pobedila Srbija, u subotu je pobedila Srbija jer nije bio podignut pendrek, nije pala kap srpske krvi i nije udario brat na brata. To je pobeda Srbije. Jednog dana će i oni to da shvate. Živela Srbija. 

ANA BRNABIĆ: Hvala vam poštovani narodni poslaniče. Sada ponovo reč ima gospođa Snežana Paunović. Izvolite. 

SNEŽANA PAUNOVIĆ: Vrlo kratko, ali zahvaljujući kolegi Jovanovu, jer sam ja baveći se nacionalnim pitanjem zaboravila partijsko, a jeste važno. Tačno je. Ključna vest pre nekoliko noći plasirana iz redova opozicije bila je da socijalisti traže ostavku Ivice Dačića. Niti se to dogodilo, niti ima bilo kakve veze sa istinom, ali je važno da pre svega članovima SPS, ali i koalicije okupljene oko SPS kažem da do toga niti je došlo, niti je o tome bilo ko razmišljao, sa jednom dozom duhovitosti koju Milenko Jovanov ima, daleko veću u odnosu na mene, rekao je – sačuvao se Dačić. Sačuvali smo Dačića i to mnogo puta, sačuvali partiju mnogo puta, sačuvaćemo je i ovog puta, koliko god oni slali spinove o tome da tražimo bilo čiju glavu, ali nam je najvažnije od svega što ćemo svi zajedno sačuvati Srbiju. Dakle, poštovani članovi Socijalističke partije Srbije, unutar Socijalističke partije Srbije ne postoji nikakva inicijativa za smenu predsednika. Ivica Dačić uživa puno poverenje i puno poštovanje, a subota je dan u kom je pokazao da mu treba verovati, da iznad svega voli svoju Srbiju i da, u pravu je Milenko Jovanov, pobeda je to Srbije, u svakoj drugoj varijanti pendreci bi, sigurna sam, bili upotrebljeni. Zato što ljudi koji brane vlast ne biraju sredstva, a ljudi koji brane zemlju čuvaju najpre narod u njoj i to je suština ove priče. Zato u onih predugih pola sata propustih da kažem tu najvažniju stvar, to najvažnije objašnjenje za članove SPS. Postoje zvanični organi, pred njima su sva otvorena pitanja, o svemu ćemo razgovarati, pa i o onome što se šuška u ovoj sali i mimo nje, nemoj da niko ima dilemu, ali je ipak najvažnije da imamo svest da je SPS državotvorna, da neće menjati svoj kurs i da neće partijski interes nikada staviti ispred nacionalnog. To je tako bilo kroz istoriju za proteklih 35 godina, to će tako biti i narednih 35 i u onom vremenu kada prođe i Ivica Dačić i Snežana Paunović i svi ovi ljudi koje danas gledate, a dođu neke nove generacije koje treba da nastave ideju i put. Nisam najsrećnija što nas danas u ime SPS u sali sede samo 12. Zbog toga sam rekla da ćemo morati da razgovaramo među sobom. To su verovatno naše greške koje moramo da sagledamo i to ne samo zbog toga što treba da imamo jači uticaj, a treba, nego da malo i ja naučim da budem duhovita, pa da možda nekad malo dobijem i jači aplauz, bar od svojih partijskih drugova. Pošto moram da vam kažem, ne zbog aplauza, zbog utiska, koliko god da sam pričala o svemu onome što treba da štiti Srbiju, ostavili ste utisak da sam pričala sama sa sobom i da ne pripadam svima nama koji sedimo u sali. Hajte da počnemo da merimo šta svako od nas pojedinačno radi, da se malo izmestimo iz tih dresova koje smo obukli, ako mislite da od ovog napada koji je trenutno na državu Srbiju sačuvamo istu. To nije moj apel zbog aplauza, to je moj apel zbog svesti o težini trenutka. Hvala vam. 

EDIN ĐERLEK: Sada prelazimo na predstavnike poslaničkih grupa. Reč ima Slavica Radovanović. 

SLAVICA RADOVANOVIĆ: Hvala, predsedavajući. Samo bih iskoristila ovo vreme koje imam, pošto nisam završila svoje pitanje danas kada sam imala zbog kratkog vremena, a to je zbog ulice Save Kovačevića u Inđiji i kontejnera koji su tamo postavljeni sa jednom namerom, a koriste se za drugu nameru. Ti kontejneri dostižu visinu od devet i po metara. Umesto da budu samo kao skladište, oni se koriste za odlaganje nekog materijala koji je ljudima jako nepoznat i ljudi se plaše šta se nalazi u tim kontejnerima. Ono što je najstrašnije, to je ta buka koja se stvara, a i neki mirisi koji se šire u toj ulici gde živi jako puno ljudi. To je prometna ulica, tu su odrasli ljudi, tu su i bolesni i stariji ljudi, a takav jedan objekat sa takvom namenom ni po kakvim propisima ne bi smeo da se nalazi u gradu, odnosno u jednom takvom naseljenom mestu. Zato, ja zaista apelujem i na Ministarstvo za ekologiju i sve nadležne inspekcijske službe da odu u Inđiju, da odu u tu ulicu Save Kovačevića, da ispoštuju odluku koja je pre par meseci doneta od strane opštine Inđija i da se napokon ti kontejneri izmeste na mesto gde treba da budu, a ljudi koji žive u tom delu ulice i uopšte u tom delu grada da žive normalno, a ne da stalno žive pod pritiskom i pod bukom. Zaista moram da se malo i osvrnem na sve ove događaje kojima smo mi svedoci, nažalost, ovih dana. Nije se subota desila zato što se to desilo pre tri, četiri, pet, deset nedelja. Subota se desila zato što su ljudi već 12 ili 13 godina potpuno nezadovoljni kako žive i potpuno su nezadovoljni sa vlašću i uopšte načinom na koji se ova zemlja, odnosno kako se vodi, kako institucije rade, odnosno ne rade po zakonu nego rade po političkim procenama. Gde god da krenete danas, ja to pričam iz svog okruženja od ljudi sa kojima se ja družim, čak i članovi moje porodice, rodbine, gde god da krenete vi ne možete ništa da završite ako niste član SNS. Pa, ako hoćete, gospodo, da uknjižite stan, vi morate da se javite Saletu 500. Ako hoćete na svojoj imovini u Vrdniku da gradite nešto, vi morate da se čekirate iako ste dobili rešenje da možete na tom delu koje vama pripada da nešto napravite. Ako hoćete da uknjižite stan, ako hoćete bilo koju legalizaciju da uradite, vi prolazite hod pod mukama, od čoveka do čoveka, koji vam u zavisnosti da li su ustali na levu ili desnu nogu pišu tarife koliko šta treba da radite. Da ne pričam koliko novca treba da date zato što ste sasvim legalno predali da dobijete strujomer i da vam se struja uvede na mesto gde želite da se odmarate. To su neviđene cifre. Ta korupcija koja se sprovodi po institucijama je toliko uzela maha da se ti ljudi više uopšte ne stide. Zaista molim nadležne da kažu šta znači Sale 500, šta znači čekiranje, šta znači da za jednog čoveka je cifra 7500 evra da se uvede struja, a za nekog može i 2000, a za nekog može i 1700? Da li smo mi želeli takvu državu? Da li smo mi želeli da živimo u takvoj državi? Pitajte i vaše glasačko telo da li su zaista želeli da žive u nečemu takvom, da ne možete na jedan miran način, na jedan legalan način da završite i da dobijete ono što vam pripada? Da ne govorim o ljudima koji ostaju bez posla zato što nisu pripadnici SNS, a tek da ne govorim o ljudima našim članovima koji nikada neće dobiti posao zato što su im roditelji opozicija ili se ne slažu sa SNS. Ovo više nije život koji vi nama ovde pričate i ovo blagostanje o kojem vi nama pričate i koje govorite. Dosta toga je u realnosti drugačije. Ono što smo takođe svedoci zadnjih dana, to je da su napokon krenula neka hapšenja. Govorite da je država ustala organizovano protiv korupcije i to podržavam. Ali, znate li šta ne podržavam? Ne podržavam da hapsite ljude iz nekog vašeg pitaj Boga kog ešelona, trećeg, četvrtog, petog. Sa tim možda šaljete poruku da svako može biti uhapšen, ali šta je najstrašnije u svemu tome? To što ljude koje dovodite u policiju da daju izjave i da se izjasne na okolnosti i zašto su dovedeni, u istim tim prostorijama policijskih stanica zadržavaju se manje nego građani kada odu da predaju za ličnu kartu ili za pasoš. Mnogo duže se u policijskoj stanici ostaje kada aplicirate za dokumenta nego kada dođete da razgovarate i da date izjavu na neke okolnosti korupcije. Neke ste i uhapsili, to samo vama znano određujete im pritvor, ali pitanje je šta će se desiti sa tim pritvorima, pa da ne prođemo kao i sa Miškovićem, pa da ova jadna i napaćena država mora da plati silne oštete zato što su neki ljudi uhapšeni, a posle toga je to bilo, ne zamerite mi na izrazu, ovo nije dom, ali moram da ga koristim - puj pike ne važi. Država mora ozbiljno da krene u borbu protiv korupcije i ozbiljno mora da vrati institucijama svoju nadležnost. Ne smemo dozvoliti da nam u institucijama, posebno kada je policija, posebno kada je tužilaštvo u pitanju, rade ljudi koji su tu partijski postavljeni. Lično sam otišla iz Ministarstva unutrašnjih poslova onog momenta kada sam stekla prvi uslov za penziju upravo zato što ste politički postavljali ljude, što su ti ljudi donosili neka svoja pravila koja nemaju veze niti su u skladu sa policijom. Ti ljudi se nisu udostojili da pročitaju i da se upoznaju sa Zakonom o policiji, sa podzakonskim aktima, sa uredbama, sa naredbama, nego su donosili neke svoje vrlo čudne sulude uredbe i naredbe, pa smo tako 2015. godine doživeli najveći sunovrat u policiji sa sistematizacijom koja je upravo rađena, maltene svako radno mesto je bilo samo što ne stoji ime i prezime čoveka koji treba da bude raspoređen na to radno mesto. Nikada se u istoriji policije nije dogodilo da vam vanredno unapređeni major koji je lojalan SNS, ili ga je dovela SNS, postane načelnik i da rukovodi organizacionom jedinicom gde vam se nalaze tri, četiri iskusna pukovnika. Potpuno ste ubili volju i potpuno ste ubili moral ljudi da se bave poslovima, za ono za šta su polagali zakletvu kada su stupali u jednu takvu instituciju kao što je policija. Vi ste doveli na jednu od organizacionih jedinica dečka koji je bio agent za prodaju vozila. Pa da li ste normalni? Pa da li to može u bilo kojoj zemlji da bude da neko vodi veoma ozbiljnu organizacionu jedinicu, koja štiti i vas i nas ovde u Skupštini, koja štiti ljude koji dolaze iz inostranstva? Ne možete na takva mesta stavljati potpuno neiskusne ljude, koji će narušavati ugled, ne samo MUP-a, nego svojim neznanjem, svojom željom za dokazivanjem, oni urušavaju i poverenje građana u iste te institucije. Ako krenete sada da radite neka istraživanja koliko građani veruju policiji ili tužilaštvu, videćete koliki je to pad. Zato, gospodo, svi treba da poradimo na tome da se poverenje u te institucije vrati. Morate na ta radna mesta i svi moramo da se zalažemo da rešenje za sve naše probleme mora da bude struka, da se manemo političkih ideologija i političkih partija. Ovo je višepartijski sistem od 90-ih godina i niko nikome ne brani da bude politički angažovan i da bude sledbenik neke partije, ale ne može zato što voli partiju i zato što voli šefa partije da bude ministar za nešto što i ne zna. Pa to bi isto bilo kao kada bi sad mene stavili da vodim neko ministarstvo za zdravlje ili ekonomiju, ja se u to ne razumem i nikada ne bih to ni prihvatila. E, tako morate i vi da povedete računa da na takva mesta stavljate ljude. Najveći deo svog života i detinjstva proživela sam u Lazarevcu i to je grad koji najviše volim. Ja sam rasla sa tim ljudima. Rasla sam sa tim gradom koji je bio sedište i energetska podrška cele Srbije. Taj grad je imao svoje proslave, mi smo se dičili tim gradom. Taj grad je imao i u zemlji, a i u inostranstvu svoje bratske gradove. Odlazili smo da im govorimo kako se eksploatiše ruda i na kakav način se eksploatiše i kako je to kvalitetno i dobro. Međutim, dolaskom SNS, taj Lazarevac je počeo potpuno da se guši. Vi više ne možete dobiti radno mesto ako nemate taj „Pro TENT“, ili otkud znam, te neke ćerke firme, koje i te kako uslovljavaju ljude i ucenjuju ljude za produženje ugovora, da li će ostati. Plate ljudi koji dolaze preko tih firmi su mnogo manje nego plate ljudi kada rade u REIK-u. Zašto ste dali i zašto dozvoljavate da ljudi, pa i tom Lazarevcu, koji se ne slažu sa politikom SNS-a, ostaju bez posla? Zašto su Goran i Vesna ostali bez posla? Oni ne zaslužuju to samo zato što se ne slažu sa ideologijom SNS. Ja ne znam koliko od vas je imalo prilike da ode i da poseti tu Kolubaru. Žao mi je što ovde nije ministarka Đedovićka, da nas dve razgovaramo o tome šta znači REIK. Vi ne možete do tog jednog velikog bagera koji kopa ugalj doći tek tako da se prošetate ili da sednete u svoj auto. Voze vas gazovi, specijalna vozila. To su izuzetno teški uslovi za rad. Ako se REIK podigao i ako je REIK rekao dosta i ako su radnici Kolubare rekli dosta, to je trebalo da vam bude prvi signal da nešto treba da menjamo i da nešto treba da radimo. Da li znate kako ti ljudi odlaze na posao? Odlaze tako što jedni drugima kažu – srećno. To „srećno“ treba svima nama da zvuči u ušima, da svi treba da budemo srećni i da svi treba jedni druge da uvažavamo, a ne da napadamo jedni druge, samo zato što se ne slažemo sa politikom vladajuće stranke. Imala sam priliku i da pogledam ovaj Pionirski ovde park. Super, slažem se da postoje studenti koji žele da uče. Ali u tom parku je bilo najmanje studenata koji su želeli da uče. Slika koja je obišla svet predstavlja jedno društveno, moralno, kulturološko, socijalno posrnuće našeg društva, kada ode i kada se vidi ko se nalazi u tom parku. Tamo imate najmanje studenata koji žele da uče, čast onima koji su zaista došli srcem i dušom da uče. Tamo imate studente sa privatnih fakulteta, koji uopšte nisu u blokadi. Taj sloj i kategorija ljudi, ja uvažavam sve ljude, ne želim nijednog jedinog momenta da ih potcenjujem, ali kada odete tamo i kada vidite ljude, vama dođe da se sažalite, bude vam žao koja grupa ljudi je u tom Pionirskom parku. Neću da koristim sada popularan sleng, zato što mislim da je taj park izuzetno lepo mesto i mesto gde treba ceo svet da dođe da vidi, zato što se sa jedne strane nalazi Andrićev venac, zato što se nalazi dom gde je naš nobelovac živeo i stvarao najveća dela, a sa druge strane se nalazi ova Skupština, mesto u kome kucaju srca svih građana Srbije. Zato ne želim da govorim nijedno drugo ime, osim da kažem da je to Pionirski park, koji zaslužuje zaista potpuno drugačiju ulogu od one koju smo mi sada ovde videli i ovih dana. Ne želim isto niti da krivim, niti da hvalim policiju. Policija je ovih dana radila onako kako im je naređeno. Znam da su se neki suprotstavili i znam da su neki rekli da ne treba da bije svoje građane. Žao mi je što se danas u Novom Sadu desilo da je policija tukla studente i da je policija zaista primenila represiju. Isto mi je tako žao, kada sam gledala slike od pre mesec dana, kada su policajci bili zasuti jajima i brašnom. Niti su policajci zaslužili da budu zasuti jajima i brašnom i da onakva slika ide, gde god je otišla, i da svi to gledamo, niti zaslužuju naši građani da bez ikakvog razloga, samo zato što žele mirno da demonstriraju, to im zaista dozvoljava i Povelja o ljudskim pravima, da građani mogu mirno da izražavaju svoj bunt i svoje nezadovoljstvo. Digla se cela Srbija i to je veliki signal i znak da nešto ne valja. I umesto da sednemo i da razmislimo šta to ne valja i šta to nije dobro, mi ovde napadamo da će neko nekoga da ubije. Evo, ja apelujem sada na sve poslanike u Skupštini, apelujem na sve poslanike koji nisu tu, apelujem na rukovodstvo ove naše države, nemojte više da koristite taj izraz da neko nekoga hoće da ubije. Niko nikoga neće da ubije i nemojte da svaka dva ili tri meseca ili dve ili tri nedelje čujemo kako je neko životno ugrožen, kako će ga neko ubiti, kako su došle neke jedinice da ubiju, a najmanje vas molim i apelujem ponovo i na to, nemojte da koristite ničijeg člana porodice da kažete da je i on ugrožen ili da će on da bude ubijen. To nisu zaista demokratski principi na kojima mi moramo da gradimo našu državu. I na kraju, kao neko ko se zalaže za ljudska i manjinska prava, za veći položaj žena, želim da izrazim jedno veliko svoje nezadovoljstvo, a to je – čitajući mreže i čitajući sve što se dešava ovih dana, ono što je mene porazilo, to je da najviše negativnih komentara i da najviše botova pišu žene. Pa da li je moguće da smo žene doveli do te faze da ne mogu da nađu svoje mesto pod suncem, da rade poslove za koje su školovane, nego moraju zarad nekih materijalnih benefita da botuju i da pričaju i da pišu ono što i ne žele? Tako da, molim sve žene botove, nemojte to radite, poštujte jedne druge, imajte svoje mišljenje, ali nemojte na način na koji vam je naređeno da vređate druge i da sebe stavljate u jedan položaj koji je jako ružan. Nadam se danas da će Ivica Dačić na ovom odboru, na koji ću i ja otići, reći pravu istinu. Nije važno da li je bio top, nije važno koje je to sredstvo bilo, ja znam da je 2022. godine Ministarstvo unutrašnjih poslova uvezlo nekoliko tih topova, zato što su želeli da ih legalizuju kroz Zakon o policiji. Nisu legalizovani. Da li su u žandarmeriji, da li su u BIA-i, reći će nam možda Ivica Dačić. Ali, hajde da kažemo šta se desilo. Nemojmo da spinujemo da se ništa nije desilo. Nešto se desilo i građani su i svi mi smo dužni da znamo šta se to desilo. Zato smatram da svi zaslužujemo jednu istinu, da svi zaslužujemo jednu ravnopravnu, nenasilnu borbu za bolje sutra. A ko će pobediti, biće izbori, kad budu bili, svi ćemo izaći na izbore i svi ćemo imati jednaku priliku i šansu da nešto promenimo i da pokažemo kome će građani dati svoju volju. Zato mogu samo da kažem da Srbija nije u subotu prošla mirno samo zato što policija nije reagovala, ne, svi smo dobro reagovali, i studenti su reagovali, i prisutni građani, i policija, uspeli su čak sve one ljude koji su bili negde na nekim mestima možda sa zadatkom spremni da krenu, nisu krenuli, zahvaljujući svima. Ovo je bila jedna zajednička pobeda građana Srbije, na šta svi treba da budemo ponosni. Kao neko ko dolazi iz rudarskog grada, samo ponoviću tu reč, a to je – srećno u budućnosti svima nama. 

EDIN ĐERLEK: Hvala. Reč ima Milenko Jovanov, ovlašćeni predlagač. 

MILENKO JOVANOV: Imao sam želju da nešto sasvim drugo govorim, međutim želim da obavestim građane Srbije, evo i koleginicu koja je govorila o tome da je potreban mir i razumevanje i tako dalje da je jedna osoba upala u Pionirski park, ušla u šator Miloša Pavlovića da ga je udario laktom i da ga je prskao biber sprejom. I, to vam je rezultat kampanje – pumpaj. Mržnju i zlo koje pumpaju Šolakovi mediji, „N1“, „Nova S“, „Danas“, nedeljnici, „Nedeljnik“, „Vreme“, NIN i ostali, vidimo na ulicama i vidimo od strane onih koji svakako nisu. Miloš Pavlović nikoga nije napao. Miloš Pavlović je dečko koji ima prosek 10 na Medicinskom fakultetu u Beogradu. Miloš Pavlović nije sa privatnog fakulteta koji ne radi, nego sa državnog Medicinskog fakulteta, gde ima prosek 10. Miloš Pavlović je meta napada proteklih 40 i nešto dana, intenzivno, od kada se pojavio. Jel 40, više i ne znam 20, 30 dana od kada se pojavio na onom skupu u Jagodini. Dakle, ovo je posledica tog pumpanja i svega toga. Vi vidite u kom pravcu oni vode Srbiju, šta oni žele od zemlje. Oni žele sukob, oni žele građanski rat. Pa, nisam ja govorio o građanskom ratu, nego Marinika Tepić kod Olje Bećković. I, niko joj nije rekao – jesi li ti normalna, koji građanski rat. Da li ti znaš šta je građanski rat? Jel možeš da pojmiš šta je građanski rat? Ne, nego se igraju time kao da je to dečija igra. Vi vidite prosto u kom pravcu oni rade i kako se ponašaju, ali ja sam siguran da će ovaj nasilnik biti pronađen i priveden pravdi kao što su juče oni u Obrenovcu. Pa, nisu ti ljudi iz Obrenovca, iz lokalne samouprave nikoga tukli na ulici, nego su njihovi napadali i maltretirali. Ovo je sramota šta Šolakovi mediji rade. Ovo je sramota u čemu opozicija učestvuje. Ovo je sramota što rade plenumi, rektor, dekani i neki profesori univerziteta. Ovo je sramota, dame i gospodo šta radite od ove zemlje. Napad na Miloša Pavlovića ste organizovali vi, svi zajedno, plenumi, rektor, opozicija i Šolakovi mediji. Vi proizvodite situaciju u zemlji i stanje u zemlji i atmosferu u zemlji u kojoj je normalno ući u šator detetu i napasti ga biber sprejom i udarati ga u glavu. Vi pravite takvu atmosferu i odgovaraćete kad, tad za tu atmosferu, kad, tad, ćete odgovarati za tu atmosferu, kad tad ćete odgovarati za to. Zbog toga su odložene obe sednice Odbora skupštinskih za sat vremena i ove za kontrolu službi i ove za odbranu i bezbednost. I sada treba da nešto odgovaram i nešto da pričam na te lepe priče, kao eto ajde da svi pevamo, ne znam "Give Peace a Chance". Hoću da kažem da nije sporno i da smo mi svesni toga da je ogroman broj ljudi bio u Beogradu toga dana i da postoji određeno nezadovoljstvo i da je taj broj ljudi koji je bio toga dana u Beogradu devet puta manji od broja glasova koje je opozicija dobila na izborima i da je to nezadovoljstvo, znači devet puta veće od onoga što ste videli na ulici. Nije u tome stvar, normalno je da postoji nezadovoljstvo. Neko će biti nezadovoljan zato što imam plavu košulju danas, a ne belu. Problem je u tome što se ovde traži sve suprotno od ovoga čime ste vi zaključili izlaganje. Ne izbori i izborna pobeda, nego obojena revolucija i promena vlasti na ulici. Pa, nismo mi govorili o tome da je 15. dan D, da će da se sudi, da će da se veša, da će da bude ovoga, da će da bude onoga. To su govorili predstavnici opozicionih stranaka, predstavnici plenuma, ovih njihovih terorističkih grupa itd. Sad se ograđuju od Mile Pajić, molim vas, ograđivanje od Mile Pajić? Pa, ko je pokrenuo blokade univerziteta? Pa, Mila Pajić. Pa, ko je prvi napao rektora? Pa, Mila Pajić sa tom svojom organizovanom bandom. E, sada kada smo videli šta Mila Pajić planira, e, mi se ograđujemo od Mile Pajić. Skidamo prsluke, to nema veze sa nama. Ma, nemoj. Pa, vi se stvarno ponašate kao deca, a hoćete da ste odrasli. Pa, ne može to tako, kada nešto pokreneš, moraš da odgovaraš za to što si pokrenuo i ne može Mila Pajić da valja kada pokreće pobune i proteste, a onda Mila Pajić ne valja kada se objavi javnosti ono što Mila Pajić inače priča, jer nije Mila Pajić to prvi put govorila, govorila je to ko zna koliko puta. Vi sada vidite, evo i na ovom primeru, upada u Pionirski park, da jednostavno psihopate i ludaci bivaju motivisani od strane Šolakovih medija, od strane opozicionih političara, od strane plenuma i društvenih mreža koje oni vode, da ovo rade. Neću nikome, što kaže, predsednik, da se dodvoravam, ne pada mi na pamet da tražim izuzetke, znate, nisu svi, ne možemo generalizovati. Pa, to se podrazumeva, ali kolovođe učestvuju u ovome i vrlo svesno znaju šta rade. Učestvuju u stvaranju atmosfere koja nije normalna. Vi ste bre ljudi, organizovali skup, plenumi, rektori, dekani i svi ostali, organizovali skup na kome je razvijana zastava UČK, dva dana pred 17. mart. Pa, ko će za to da odgovara. Da li je to opet skidanje prsluka, nemamo mi veze sa tim. Što se korupcije tiče, apsolutno nemam ništa protiv, ovo sve što ste rekli, to po mom mišljenju je dovoljno da tužilac pokrene istragu. Neka pokrene protiv svakoga bre, niti koga štitimo niti nam pada na pamet da ikoga štitimo. Kao neko ko je radio u policiji vi znate da policija, kao i tužilaštvo funkcioniše na osnovu dokaza, materijalnih dokaza i činjenica, a ne na osnovu priča rekla-kazala. E, ja sam čuo za ovo ili ono, pa, oni sada to što traže, to je odgovornost za zvučni top, kako sam rekao, nevidljivi, leteći zvučni top koji pušta zvuk pod određenim uglom sa odloženim dejstvom od 36 sati. Dakle, oni traže da neko odgovara za nešto za šta ne postoji činjenica, ne postoji fotografija, ne postoji dokaz, ne postoji ništa. E, ajde da se odgovara. Za šta? Zato što smo mi tako rekli. Urušili smo institucije. Pa, ja ne znam šta smo uradili da sačuvamo ovu instituciju u kojoj sedimo. Šta smo sve podneli da bismo sačuvali instituciju u kojoj sedimo. Tu se sada ne obraćam vama, bar ne u ovom sazivu. Ne prihvatam tu priču, za mene je ta priča, taj narativ, kako vole da kažu, znate vlast ima 150 poslanika, kod vas je najveća odgovornost. Pa, koja je moja odgovornost što me neko gađa dimnim bombama. Šta je moja odgovornost? Što sam bio tu tog dana? Što nisam izašao napolje? Pa, neću da izađem napolje i nećete me izbaciti nikada napolje. Kada narod kaže da izađem napolje, ja ću da izađem napolje, a ne kada kaže Miloš Jovanović, Marinika, Ponoš i ekipa zato što su doneli, ne znam, dimne bombe, suzavce, topovske udare, šok bombe, jaja i ne znam ni ja šta. Znao sam ja i ranije da su jajare, nije trebalo da nam to pokazuju na delu. Znači, ne postoji stvar koju nismo uradili i onda, znate obe strane i te varijante. Mislim, da budemo načisto, niste vi govorili o tome, neki iz naše koalicije su govorili o tome, da li ste bili u sali taj dan ili niste. Da se smiri, da se ne znam ni ja šta. Pa, ja ne znam šta više da radim, jedino da legnem ovako, pa da nas oni gaze, eto to još nismo prošli i kao što rekoh, da nas pobiju. Ne znam stvarno više šta, sedimo u klupama, oni nas gađaju. I, onda kažu, poslanici su ne znam šta, pa nisu se poslanici nego su nas. Mi smo bili objekat, a ne subjekat u toj aktivnosti. Umesto što pričamo o drugim institucijama i kako da ih čuvamo, hajde da sačuvamo ovu instituciju. Hvala vama na opozicionoj diskusiji koja je bila pristojna, koja je iznela svoje viđenje, kroz koju je izneto vaše viđenje, viđenje vaše organizacije. Rekli ste šta zamerate. Niko vam dobacivao nije. Kamo sreće da tako diskutujemo. Ja bih voleo više takvih diskusija, jer bi onda naši argumenti došli do izražaja gde bismo vama objašnjavali ekonomiju, sport, privredu, ovo, ono, sve grane života u ovom društvu, poljoprivredu, kako su menjale i koliko su stvari promenjene na bolje. Mi ne dolazimo u priliku da o tome govorimo zato što onaj trubi u vuvuzelu, onaj svira u pištaljku, onaj baca dimnu bombu, itd. Mi smo u najvećem minusu zbog takvog ponašanja opozicije, a ne opozicija. Njih baš briga. Oni su otpisani, pa su otpisani. Na njih više niko ne računa. Ni oni sami na sebe više ne računaju. Oni nemaju šta da izgube. Oni imaju ovaj mandat i ćao. Mi smo uskraćeni za to da govorimo argumentovano o tome šta sve radimo u ovoj zemlji i koliko stvari popravljamo. Da li su ljudi zadovoljni? Da, ima ljudi koji nisu zadovoljni. Iz mora razloga nisu zadovoljni. A da pričamo o tome kako je članska karta ovo ili ono, pa to možemo da se vraćamo nazad do 1945. godine pošto moj deda nije mogao da se zaposli nigde, nije bio član partije, nego bio sin kulaka, pa je zbog toga trpeo ne znam ni ja šta i šta sada s tim, da sada mrzim sve žive sebe zbog toga što se to dešavalo? S druge strane, ništa tu nije novo. Reagovanje policije, da li će policija da radi svoj posao ili ne, ja vas samo molim da kao neko ko ima iskustvo sa tim budete oprezni. Ta policija ne štiti vlast, nego štiti institucije i štiti državu i sutra kada mi budemo bili u opoziciji ponašaće se isto prema nama. Da vas ne vraćam nazad na skup koji je organizovala opozicija, pa je stradao Ranko Panić. To je neka policija bila koja je mislila da na taj način treba da štiti poredak. Neka ljudi rade svoj posao, da ne tražimo stalno nešto, eto, u pravu su i studenti, a u pravu je i policija. Pa, ne mogu da budu u pravu i jedni i drugi, jer ako je policija reagovala, znači da je imala razloga da reaguje. Ja se divim tim ljudima i kapa dole do poda. Ja ne znam koja je bila, da li je bila samo novosadska jedinica ili je bilo i drugih jedinica žandarmerije u Novom Sadu onaj dan. Ono izdržati? Ja se tim ljudima divim. Ja se tim ljudima iskreno divim. Da ne dođeš u situaciju da reaguješ, a zna da kada bi ga pomilovao po glavi da bi se ovaj strovalio, jer smo videli kako izgledaju svi ti revolucionari. Pa, to bilo oslobođeno fizičkog, ali kada su u grupi, kada su u čoporu, onda su mnogo jaki. Vama mogu da kažem samo veliko hvala na tome što ste opozicija kakva treba da bude. Da li se ja slažem sa onim što ste govorili, kao što vidite, većim delom ne, kao što se ni vi verovatno ne slažete sa onim što govorim ja ili većim delom ne, ali moramo da razgovaramo i da argumentovano otvaramo temu, a ne zato što se meni sada ne sviđa to što ste vi govorili, da ja sada uzmem pištaljku ili ne znam ni ja šta, dođem tu do vas, kao što je bila situacija dok je govorio Dušan Bajatović na sednici i da dođem ovde sa još pet poslanika i pištim vam u glavu ili u uši. Jedan iza vas, jedan ispred vas, jedan sa strane i kažemo – to je naše pravo, mi protestujemo zbog toga što je ne znam ni ja šta. Znači da razgovaramo ozbiljno, da razgovaramo odgovorno, da svako iznese svoj stav, a narod posle neka bira na izborima čije stavove želi da podrži, ali da bismo došli do toga mi moramo da razgovaramo u ovakvoj atmosferi, a opet nismo mi ti koji takvu atmosferu prave, jer nas su optužili da smo krivi za onaj dan u Skupštini zato što nismo napustili salu. Znači, nije kriv Miloš Jovanović koji je ovde… Evo, imate i dalje fleku ovde od toga kako je bio zapaljen tepih. Evo, opet vam se obraćam kao nekome ko je radio u sistemu bezbednosti. Vi vidite kako izgleda ova sala? Ovo je sve drva koje je sušeno, presušeno, lakirano i ne znam ni ja šta. To su etisoni. To je planulo, da zapale i Skupštinu i poslanike. Da li je to bila ideja? Do toga je moglo da dođe. Dakle, nazovimo stvari onakvim kave jesu. Nemam nikakav problem. Kada me argumentovano ubedite u nešto da smo mi pogrešili ili ovo ili ono, nemam nikakav problem da kažem da, to je bila naša greška, mogu da se izvinim ili da kažem – evo, neka reaguju državni organi, a mi smo pokazali delom da nemamo nikakve… Vi kažete da niste zadovoljni, to je boranija i ne znam ni ja, hapse se ovi, hapse se oni. Pa, kako sada boranija, kada ste o Mići Grčiću pričali kao da mu je Bog ujak u prethodnom mandatu. Non-stop je bila tema on, a sada je boranija. Dakle, da li će i gde će da se završi, videćemo. Ja se samo nadam da, vidim da će u tom pravcu ići, ako ta istraga i ako ta korupcija, jer neće biti da korupcija postoji od 2012. godine i dolaska Srpske napredne stranke na vlast, a do pre toga bili sve pošteni milioneri, od Nikezića i Đilasa, pa na dalje, nego kada ta borba protiv korupcije dođe i do nekih ljudi u opoziciji, da ćete biti jednako tako zainteresovani da se istraži sve, a ne da je to politički progon i eto jadna opozicija je valjda oslobođena odgovornosti za bilo šta, pa i za korupciju. U svakom slučaju, sednice Odbora su odložene zato što se desio napad na studenta Miloša Pavlovića i to je još jedna posledica delovanja Šolakovih medija, delovanja plenuma, delovanja rektora, delovanja dekana, delovanja nekih profesora fakulteta, delovanja nekih nastavnika u nastavi, delovanja društvenih mreža i klime i atmosfere koju su oni napravili u društvu, a videće da je država država i da će ovaj bestidni nasilnik odgovarati, kao i svi drugi koji primenjuju nasilje. 

EDIN ĐERLEK: Hvala. U sistemu imam prijavljenu narodnu poslanicu Slavicu Radovanović. Po kom osnovu? 

SLAVICA RADOVANOVIĆ: Replika.

EDIN ĐERLEK: Nije vas direktno spomenuo, ali u redu. Izvolite. 

SLAVICA RADOVANOVIĆ: Ja zaista moram da podržim jedan konstruktivni dijalog, debatu, kako god hoćete da kažete, i mislim da su ovo načini na koji Skupština treba da funkcioniše. Više puta je gledano u mene i spočitavane su neke stvari i zaista ne prihvatam nikakav vid nasilja, tako da bih volela da gospodin Jovanov, izvinite što vam se obraćam, a to je zabranjeno Poslovnikom, gledali ste u mene kada ste govorili ovde o nekim bakljama i svemu tome. Ako vratite snimak, vi slobodno recite da li sam ja bacala, gde sam ja bila i kako se ponašala. Jedino što mi je žao u tom momentu Skupštinu je trebalo prekinuti. Nije trebalo dozvoliti da se onakav skandal ovde odvija i da mi uništavamo ovaj dom toliko godina star. Pa, Nemci ga nisu uništili, zašto da ga uništimo mi? Mislim da Skupština nije mesto gde treba da se odvijaju takvi napadi. Nikada neću biti za nasilje. Ne mogu sada da se vraćam na sve neke teme koje su maltene… Možda sam i pogrešno mislila da su meni imputirane vezano za mnoge stvari koje je gospodin rekao. Žao mi je za bilo kog studenta koji je napadnut. Ne znam razloge zašto je napadnut Miloš Pavlović, ali mislim da sve ono što sam ja iznela ima svojih dokaza i kada su bili izbori ja sam zaista na Ceraku u svom delu pronašla jedan štab i tužilaštvo se uključilo. Uključila se i policija. Našli smo glasačke listiće. Našli smo ljude koji su držali spiskove. Od svega toga nema ništa i to je ono o čemu ja govorim, da institucije ne rade svoj posao zato što negde nešto dođe do suda ili tužilaštva ali tu mu se gubi svaki trag. Kada govorimo o napadima, da se vratimo samo nekoliko meseci ranije. Ko je napao studente ispred Fakulteta dramskih umetnosti? Napao vas je vaš koordinator, Aleksandar Jokić. On je slobodan, kreće se i prvi je ispred Skupštine napadao studente i koordinisao neke grupe. Ružno je da mi dobacujete zato što ovo ne pričam napamet, neki poslanici znaju zašto to govorim i zašto to znam. 

EDIN ĐERLEK: Vreme je isteklo, koleginice.

SLAVICA RADOVANOVIĆ: Hvala vam na minutaži, hajmo svi da radimo, ali svi koji napadaju bilo kog studenta, bilo kog poslanika ili građanina, treba da snosi istu vrstu odgovornosti. 

EDIN ĐERLEK: Replika, Milenko Jovanov. 

MILENKO JOVANOV: Nije Aca Jokić to radio, ali džabe, ne vredi. Napravi se fama, napravi se priča i hajmo svi u glas. Prvo, meni je drago da vi podržavate ovakav vid komunikacije. Ali, ja vam sad kažem krajnje dobronamerno, videćete na svojoj koži posledice toga, ne od nas, videćete sami kroz šta ćete da prođete zbog toga što razgovarate i zbog toga što civilizovano pričate. 

SLAVICA RADOVANOVIĆ: Da se bojim, ne bih sedela sama ovde.

MILENKO JOVANOV: Ne kažem da treba, pošto koleginica kaže da se boji ne bi sedela sama tu, ne kažem ja da vi treba da se bojite, nema ni razloga da se bojite, to su uglavnom kukavice. Problem je u tome što ćete imati prilike da se uverite kakvo društvo se stvara i šta znači pumpanje. O tome vam govorim. Ja vas ponovo molim da ne ulazimo u to - moramo svi. Ne moramo svi, mora konkretno. Ostao sam dužan da odgovorim, ako ste u bilo kom kontekstu razumeli da sam se vama obraćao, ne, nisam primetio, niti ste učestvovali u onom nasilju koje je bilo. Ja sam vrlo konkretno govorio o Milošu Jovanoviću, Voji Mihajlović i njihovoj grupaciji, o Đilasovoj grupaciji, o Zelenovićevoj, čak ni ova Aleksićeva, Bora Novaković je čak bio nešto krajnje neprirodno miran tih dana. Ćuta nije ušao u salu, Milivojević nije bio tu. Dakle, ti ljudi nisu učestvovali, ovi ostali pobrojani jesu. Prosto ne mogu da prihvatim to - hajmo svi. Evo, kako sad nema nikakvih problema? Jel vi govorite nešto što se meni sviđa kad napadate Acu Jokića? Ne sviđa mi se, ali vaše je pravo da kažete a moje pravo je da kažem da to nije tačno. Na kraju krajeva, taj Aca Jokić je, pošto su to stavili kao zahtev, podneo ostavku, čovek se sklonio. A onda su rekli u svojoj oceni - e, to što je on sad podneo ostavku, to nije dovoljno, on je trebao da bude smenjen. Znači, nije više bitan rezultat, nego je sad bitno kako ćemo do toga doći. Kažu - ne može Vučić kao predsednik države da im da aboliciju, nego mora tužilac da odustane od gonjenja. Vi ćete tužiocu da kažete kako će da postupa i to zovete borbom za pravnu državu? Alal vam vera! Plenumi, svaka vam čast kako ste to smislili, samo to tako ne može da funkcioniše. Što se tiče svega ostalog, o tome možemo da pričamo kada bude bila tema izborna kampanja i sve ostalo. Ja stvarno nemam problem da pričam o tome iz prostog razloga što mi ni tu nemamo šta da krijemo, nego je problem što se pravi fama od nekih stvari koje mi radimo, koje su radili i pre nas, doduše bezuspešno. Ja sam govorio o tome da je prvi put kampanja "od vrata do vrata", pravljenje liste sigurnih glasova itd. rađena u Srbiji još 1996. godine. E, sad, to što mi to radimo uspešnije od svih drugih, što neki misle da je dovoljno da sednu na Tviter, napišu nešto, dobiju 200 hiljada ljudi koji su videli šta je napisao. Vi imate političare, dokazano, poput Borka Stefanovića, koga više ljudi prati na Tviteru nego što je dobio glasova na izborima kada je izašao imenom i prezimenom, njega na Tviteru prati nekoliko desetina hiljada ljudi, trebalo je da skupi 10 hiljada potpisa da izađe na izbore a dobio je manje od toga glasova. To ne znači ništa. Ali, oni misle da je Tviter sve. Nije. Vama takođe niko ne brani, evo, sad ću vam reći što možda ne bi ni trebalo da vam kažem, jer to je tehnika rada u kampanji, ko vama brani da vi napravite svoju listu sigurnih kapilarnih glasova, da kažete - ovo je moja komšinica, ovo mi je prijateljica, ovo mi je kum, ovo mi je kuma, ovo mi je sestra, ovo mi je brat, ovo mi je rođak, pa onda dalje, on ima ćerku, ovaj ima sina, ovaj ima dvoje dece, ovaj troje, napravite celu jednu bazu, napravite svoj spisak i na dan izbora iz izvedete da glasaju. Ko vam brani to da radite? Niko. Vi branite nama to da radimo. Kažete da imamo "kol centar". A kako ćemo da zovemo ljude da izađu na izboru, da ih podsetimo da se taj dan glasa? Vuvuzelom? Normalno je da imamo "kol centar". Zašto niste rekli da hoćete da dođete da vidite, da vam pokažemo kako to funkcioniše. Napravite vi svoj. Ali, džaba vama "kol centar", kad kažem "vama" ne mislim na vas lično nego govorim o opoziciji generalno, džaba opoziciji "kol centar" kada nemaju koga da zovu. Oni ljudi ne znaju ko glasa za njih po imenu i prezimenu. Znači, jedino što na dan izbora treba, pošto je nama dan izbora dan "D", kako ga neki nazivaju, to je dan kada mi moramo da realizujemo sve ono što smo radili u kampanji u prethodnim mesecima, jeste da te ljude izvedemo da oni ubace listić u glasačku kutiju. Samo to se računa. A to što tebe neko podržava na Fejsbuku, Tviteru i lupa te po ramenu, džabe je ako on nije glasao tog dana. Da vam sad ne objašnjavam četiri faze kampanje i da vam pričam o tome. Prva faza kampanje - identifikacija birača, pa komunikacija, pa motivacija i izvođenje na izbore. To su četiri faze kampanje. Ta poslednja faza treba da bude kruna svega onoga što ste radili pre toga. Ali, morate da identifikujete ko su ti ljudi sa kojima komunicirate. Ali, oni to ne znaju. Evo, ja ću da platim 10 autobusa opoziciji iz Kikinde da idu gde god hoće, ja ću da im platim, ali oni da ih napune. Džabe, brate mili, kad nema nikog. Šta im vredi autobus kad ne mogu da ga napune? Ne mogu kombi, a ne autobus. Kažem vam, ozbiljna i argumentovana rasprava je u redu. Ja razumem da vi kao opoziciona poslanica nećete iz opozicione kolegijalnosti da kažete nešto o vašim kolegama koji su pravili ovde rusvaj, ali nismo pravili i nećemo morati da se smirujemo u narednom periodu, a šta će oni da rade, videćemo. Najavljuju radikalizaciju, šta god to značilo. U svakom slučaju, još jednom kažem, ničim nije izazvan napad na Miloša Pavlovića, studenta koji ima prosek 10 na Medicinskom fakultetu, osim brutalnom kampanjom koja se protiv njega i svih onih koji se nalaze, sve te dece koja se nalaze u Pionirskom parku vodi nedeljama od strane N1, Nova S, ostalih Šolakovih medija, „Nedeljnika“, plenuma, rektora, dekana, profesora univerziteta nekih i svih onih koji na društvenim mrežama vode tu kampanju. I to je jasno kao dan svakome ko želi da mu bude jasno. Onaj ko neće, tu pomoći nema. 

EDIN ĐERLEK: Hvala. Reč ima predstavnik predlagača potpredsednik Narodne skupštine Snežana Paunović. 

SNEŽANA PAUNOVIĆ: Ali ne kao predstavnik predlagača, nego kao neko ko ima pravo na repliku, pod okolnostima da je spomenut predsednik SPS, uz respekt gospođi Radovanović što je u sali. Slažem se sa Milenkom, to treba poštovati. Treba poštovati i vašu svest o tome da je polemika uvek dobra i zdrava, ali prosto moram da odreagujem na nešto što ste rekli, a rekli ste da ćete ići na odbor i da očekujete da vam ministar Dačić kaže samo istinu i odgovori na pitanja. Ministar Dačić je odmah rekao šta se tačno desilo na temu te priče o vazdušnom topu, ako se to tako zove. A ja vas pitam kao ženu za koju znam da prilično racionalno posmatrate stvari, sa jasnim političkim stavom, ali i sa onim profesionalnim, pa vas molim da mi odgovorite kao profesionalac, da li stvarno mislite da ljudi koji su inicirali sednicu odbora zaslužuju da dobiju bilo kakav odgovor od ministra policije, bez razlike o kome se radi? Da li stvarno mislite da ljudi koji su sproveli nasilje u ovom parlamentu, ne ulaze u ovu salu, nisu dovoljno hrabri kao vi, zaslužuju da im bilo ko odgovori na pitanje? I da li stvarno verujete da je jedina preporuka da bude ministar policije za Ivicu Dačića to što je predsednik SPS? Vi i ja znamo da ti navodi nisu tačni, kao što znamo da će sednica odbora koja će se desiti za pola sati biti politički performans. Više je kamera uključeno u salama za odbor nego što ih ima u Skupštini danas, uprkos preciznom saopštenju i MUP i Vojske i BIA. Ljudi koji nemaju legitimitet, pa ni moralno pravo, ja ću se usuditi da kažem, će danas sebi da dozvole luksuz da traže odgovore i nesumnjivo će ih dobiti, ali vas molim da zbog javnosti, zbog ovog mladog čoveka kog je neko, rekli ste – ne znam šta je razlog da je napadnut. Šta može da bude razlog da napadnete jedno mlado biće koje sedi na lokaciji koju je samo biralo i brani ono o čemu misli, razmišlja, želi da bude deo i to mu je pravac kojim želi da ide? Kako mislite šta je razlog? Valjda je pitanje kako smo došli, i o tome sam probala da govorim u svom prvom delu, kako smo došli do atmosfere da samo zato što neko misli drugačije dozvoljeno je i da ga bije ko prvi naleti, da mu sipa biber sprej i da baci dimnu bombu i da onda dođe posle toga da pita – čekaj, možda ima neki razlog što je on napadnut jutros ili čekaj da nama koji smo bacali bombe po Skupštini odgovara ministar Dačić da li je upotrebljeni zvučni top, iako je šest puta u zadnja dva dana demantovano od strane institucija, uvažene koleginice Radovanović, da do toga nije došlo. To je ono zbog čeka kažem da kada se politizuje svaka tema, onda se urušava država kao takva. To je razlika između nekih od nas koji razumemo političku borbu i oko nje nema nikakvih problema, ajte da razgovaramo, ali onda razgovaramo o idejama, a ne o manipulacijama koje pritom izazivaju ogorčenost kod jednog broja ljudi za koje nismo do kraja sigurni da li mogu u svakom trenutku da vladaju sobom jer, nažalost, uvaženi dr Periša Simonović je znao da kaže u šali – nema zdravih, ima samo ne pregledanih. Hvala vam. 

EDIN ĐERLEK: Hvala. Reč ima narodni poslanik Milenko Jovanov. 

MILENKO JOVANOV: Samo hoću da obavestim javnost da je uhapšen Željko Latas, 1970. godište, što znači 55 godina, što znači da može da bude otac onome koga je napao u Pionirskom parku. Predstavnik je Udruženja građana Zajednička akcija Bloka 70 i 70a, odbornik u Skupštini Novi Beograd Pokreta „Kreni – promeni“, bivši službenik kontrole leta SMATSA. Otišao je iz SMATSA tako što je naplatio osiguranje od 300.000 evra na osnovu, navodno, oštećenog sluha. Supruga mu je Tatjana Grujičić Latas, službenica ekonomskog odeljenja Ambasade Kanade u Beogradu. Taj koji je po tom osnovu 300.000 evra odneo kući je napao dete koje hoće da uči, sa prosekom 10.00, jer valjda treba i on da bude lopina kao i on. Ne treba da uči, nego treba da vidi kako će da naplati osiguranje od SMATSA. Nije suština u tome da uči, nego da se snađe. Savo Manojlović i ta banda će da nam drži lekcije o tome kako će oni ovo i ono. Pa, evo, sad smo pokazali. Dakle, svi ste vi Mila Pajić, svi ste vi teroristi i svi ste vi skloni nasilju i to je sada više nego jasno. 

EDIN ĐERLEK: Hvala. Nastavljamo dalje sa predstavnicima poslaničkih grupa. Reč ima narodni poslanik Života Starčević. 

ŽIVOTA STARČEVIĆ: Poštovani predsedavajući, dame i gospodo narodni poslanici, gospodine Jovanov, zabrinula me je informacija koju ste nam prosledili o napadu na studenta Miloša Pavlovića u Pionirskom parku. Negde mi je jako indikativan taj fokus koji se više drži na Milošu Pavloviću i studentima u Pionirskom parku, nego na zvaničnim predstavnicima vlasti protiv kojih se navodno bore. Taj fokus i to crtanje mete studentima u Pionirskom parku jasno pokazuje da oni koji im crtaju metu, a to su rektor Đokić, to su opozicioni predstavnici i aktivisti, u stvari žele i imaju taj fokus prema studentima u Pionirskom parku, jer ti studenti u Pionirskom parku i Miloš Pavlović ruše onu njihovu mantru koju evo četiri i po meseca stvaraju rektor Đokić, taj famozni prošireni rektorski kolegijum da su oni ti čuvari večne vatre apsolutne istine, a to je da jednostavno ne postoje studenti koji žele da uče, ne postoje studenti koji žele da polažu ispite već postoje jedino i isključivo studenti koji su u plenumima. Ta podela studenata nije stvorena od strane vlasti nego je stvorena upravo od rektora Đokića koji je javno više puta, i taj famozni rektorski kolegijum, podržao samo i isključivo studente u plenumu. Za njih Miloš Pavlović ne postoji i onda kada je Miloš Pavlović izašao i stao u Pionirski park on im je rušio tu mantru koju su stvarali. Meni je jasno i jasno mi je da osim njih tu metu Milošu Pavloviću su crtali, ono što sam prošli put nazvao srcem mrziteljske indoktrinacije, a to su ti Šolakovi mediji N1, „Nova S“, list „Danas“. No, obradovalo me je da su te institucije koje, kako kažu, ne rade jako brzo pronašle krivca, ali se ne slažem sa vama, gospodine Jovanov, da su svi ti koji vrše nasilje žrtve N1, „Nova S“ i „Danasa“. Taj kako ste ga nazvali Željko Latas, jer zaista nisam stigao da pročitam informaciju, ali vama apsolutno verujem da je to taj čovek, ne može nikada i neće biti žrtva. Ne, on je jedan od tih nasilnika koji sprovode nasilje, sve ovo vreme, i u nedostatku političkih programa, u nedostatku ideja i bilo čega smislenog, a najviše u nedostatku ljubavi prema državi i prema svojim građanima, oni želeći da dođu na vlast bez izbora jednostavno pokušavaju da nasiljem dođu do svojih političkih ciljeva. Vratiću se ja i na to nasilje i na događaje od subote, petka, subote itd. No, pre nego što krenem, osećam potrebu da u ime poslaničke grupe Dragan Marković Palma – JS prvo izrazim saučešće građanima, narodu Severne Makedonije, građanima Kočana i porodicama nastradalih u zaista tragičnoj nesreći koja se desila u noći subota na nedelju u Kočanima. To je strašna tragedija koja je zadesila bratski makedonski narod. Bratu u nevolji uvek se treba naći i dobro je što je država Srbija prva ponudila i pružila svu potrebnu pomoć Severnoj Makedoniji. Još nešto bih pre nego što krenem na ove događaje od prethodnih dana, a smatram da je važno da spomenemo i da se setimo. Danas je 18. mart i ovom prilikom moramo se setimo Martovskog pogroma Srba i drugih nealbanaca koji se desio od 17. do 19. marta 2004. godine. Pogrom srpskog civilnog stanovništva na KiM koji su organizovali pripadnici tzv. OVK-a i albanski teroristi. Martovskom pogromu su prethodili brojni strašni događaji, ubistva, otmice, uništavanje imovine u prisustvu međunarodnih snaga koje, naravno, svemu tome nisu primereno reagovale. Neposredni povod za sprovođenje pogroma bilo je objavljivanje vesti o davljenju trojice albanskih dečaka na reci Ibar u selu Čabra, u većinskoj srpskoj opštini Zubin Potok, za čiji su smrt albanski i svetski mediji lažno optužili, okrivili Srbe iz susednog sela Zupce. Moram da pomenem i te podatke, od 17. do 19. marta 2004. godine, proterano je 4000 Srba i drugog nealbanskog stanovništva, poginulo je 28 ljudi, preko 900 ljudi je pretučeno i prebijeno, spaljeno je 935 kuća, uništeno 19 spomenika kulture prve kategorije i 16 pravoslavnih crkava, koje nisu kategorisane. Uništeno je preko 10 hiljada vrednih fresaka, ikona, putira i mnogih drugih crkvenih relikvija, kao i knjige krštenih i venčanih i umrlih koje svedoče o vekovnom trajanju Srba na Kosovu i Metohiji. Od Srba je etnički očišćeno šest gradova i devet sela - sve to pred očima 20 hiljada pripadnika KFOR-a, 300 pripadnika Unmika, i šest hiljada pripadnika kosovske policije i njihovih čelnika koji nisu prstom mrdnuli da zaustave taj pogrom. Taj gest etničkog čišćenja, bestijalnog divljanja pripadnika kosovske policije i njihovih čelnika koji nisu prstom mrdnuli da zaustave taj pogrom. Taj gest etničkog čišćenja, bestijalnog divljanja Albanaca nije naišao na adekvatnu osobu zapada, ali mi smo tu da Martovski pogrom nikada nećemo i ne smemo zaboraviti, kao baš Oluju, Jasenovac, Jadovno i mnoga druga stradalna mesta srpskog naroda. Kulturna sećanja se moraju čuvati i to je jedan od razloga zašto je Poslanička grupa Dragan Marković Palma JS zdušno podržala Deklaraciju Svesrpskog sabora prošle godine usvojenu u ovom parlamentu. Ali, da se vratimo na ove aktuelne događaje. U subotu je ovde u Beogradu održan jedan masovni skup građana u organizaciji studenata blokadera. Značajan broj ljudi se okupio na centralnim ulicama i trgovima Beograda. Ono što je dobro i za šta zaista želim da pohvalim i čestitam srpskoj policiji, VBA, BIA, tim našim službama bezbednosti jeste činjenica da ni u jednom trenutku nisu primenili bilo kakav oblik sile nad demonstrantima i da su uspeli da sačuvaju javni red i mir bez podignutog pendreka i to je zaista dobro, jer kao što sam rekao pre neki dan ovde u ovoj sali, nenasilni odgovor države na nasilje opozicionih vođa i aktivista nije slabost, već naprotiv snaga države. Znam, odnosno praktično ne postoji skup veličine kakav je bio u subotu u Beogradu, bilo gde u svetu, a da je policija sačuvala javni red i mir bez podignutog pendreka. Najveći deo učesnika skupa nije pribegavao nasilju, što je dobro, ali ne možemo reći da nasilja nije bilo, naročito u noći između petka i subote kada je nasilje bilo usmereno na studente u Pionirskom parku. Evo, danas vidimo da ta usmerenost na nasilje, na studente u Pionirskom parku nije prestala ni danas, ni današnji dan - na one koji su jedini tada i danas u legalnom protestu, jer su legalno i uredno prijavili svoj skup. Ne mogavši da naude studentima, nasilnici su nasrnuli na traktore koje su tu ostavili poljoprivrednici koji su podržavali studente koji hoće da uče. Oštećeno je ili uništeno 186 traktora koji su osnovno sredstvo za rad poljoprivrednih proizvođača kojima slede i predstoje prolećni radovi. Zaista moramo da osudimo taj akt divljaštva i bestijalnosti, jer ti traktori i njihovi vlasnici, poljoprivrednici ama baš ništa nisu krivi tim nasilnicima, osim što su možda otežavali neke unapred isplanirane nasilne akcije na mirne studente u Pionirskom parku. Ja ne znam da li se iko od tih nasilnika pitao kako je uništavanje tih traktora, tog osnovnog sredstva za rad poljoprivrednika uticalo na stavove poljoprivrednih proizvođača širom naše zemlje. Svakako i siguran sam da nijedan poljoprivrednih nije blagonaklono gledao na taj čin nasilja. U subotu je bilo sporadičnih akata nasilja, tačnije tuča između pojedinih grupa demonstranata, što takođe osuđujem. Ipak, kada se podvuče crta nenasilna akcija države, relativno miran skup, nisu zadovoljili rušilačke ambicije i apetite pojedinih opozicionih lidera koji su se nadali da iz tog masovnog skupa izvuku značajnu ličnu političku korist. Kada su videli da to nije slučaj po svom dobrom starom oprobanom običaju pribegli su lažima i obmanama. Odmah je Ponoš izleteo sa strašnom laži da je policija koristila zvučni top protiv demonstranata. Time nije samo pokazao koliko je njegovo beščašće, već je pokazao da ne zna kao bivši načelnik Generalštaba naše Vojske da razlikuje pušku od tenka. Uostalom, on je puške i tenkove video samo kao sirovine za preradu i dobijanje čelika u Železari i ništa više. Odmah su tu njegovu monstruoznu laž horski prihvatili i ostali opozicioni liderčići i eto već treći, koji već, četvrti dan ponavljaju kao neku mantru iako je to demantovala i policija i ministar Dačić je demantovao da policija ima te neke nove „Forteks“ ili kako se zovu uređaje u svom arsenalu, demantovala je i Vojska i druge službe bezbednosti, iako je juče rečeno da država pristaje i na nezavisnu ekspertizu FBI ili Ruske federalne službe bezbednosti. Usledila je, i to je ono što je mene ovako zaprepastilo i što je zaista totalno protivno svakom duhu srpskog naroda i srpske tradicije i kulture, kada je brigadni general Vojske Srbije, Slavko Rakić, bio na RTS usledio je medijski linč na tog čoveka samo zato što je na RTS rekao da na protestu studenata u subotu nije upotrebljen zvučni top i naglasio da na snimcima ne postoji nijedna činjenica, nijedan pokazatelj koji bi mogao da ukaže na to. Naravno da naša Poslanička grupa Dragan Marković Palma – Jedinstvena Srbija osuđuje, a siguran sam i svi ovde u sali osuđuju svaku vrstu linča medijskog i napada nad časnim generalom Vojske Republike Srbije. Ljudi dragi, moramo da shvatimo da oni koji su lansirali takvu monstruoznu laž istina u stvari i ne interesuje, jer nemaju šta drugo da kažu za krajnje profesionalno, nenasilno i, rekao bih, patriotsko postupanje policije i drugih službi bezbednosti. Kada je definitivno postalo jasno da nije u pitanju nikakav zvučni top, krenuli su u „sajans fikšn“, teorije zavere o novom tajnom oružju, dementorima i drugim maštarijama iz „Trećeg oka“. Zato država mora da krene sa pokretanjem postupka protiv onih koji su tim lažnim vestima pokušali da izazovu paniku kod građana Srbije, pokušali su i pokušaju da podriju ustavni, pravni i politički poredak Srbije. Sve su to krivična dela i država mora svakog ko čini da procesuira i privede poznaniju prava. Odgovornost koju toliko spominju učesnici protesta ne važi samo za vlast, važi i za njih. Ako tražite odgovornost, sa čim se slažem, onda morate i sami da pokažete elementarnu odgovornost što za izgovorenu reč, što za postupke koje činite, a ovo naročito treba da važi i naročito tražim od države kada je u pitanju rektor Beogradskog univerziteta, Đokić, kada su u pitanju dekani fakulteta i taj famozni prošireni lektorski kolegijum. Građani Srbije traže da se ispita njihova odgovornost za to što će na desetine hiljada studenata izgubiti ne samo godinu studija, već i godinu života. Njih to očigledno nije briga. Ti ljudi su pokazali ne samo vrhunsku neodgovornost, već i vrhunsko licemerje i samoživost, jer su zarad ličnih interesa, kako materijalnih, tako i političkih doveli državu Srbiju i čitav obrazovni sistem, univerzitet, fakultete, srednje i osnovne škole, studente, đake, građane Republike Srbije u jednu par ekselans situaciju koja prosto preti da razruši temelje ovog društva. Zašto kažem temelje ovog društva, jer je poznata ona izreka – ako hoćeš da uništiš jedan narod, počni od obrazovanja i upravo zato ovo urušavanje obrazovnog sistema jeste deo njihovog plana. Država, naravno mora da kazni tu vrstu neodgovornosti, ali hajdemo malo i da se pogledamo u ogledalo. Kao što je predsednik Vučić rekao u subotu uveče, moramo i mi koji činimo ili podržavamo vlast da izvučemo pouke i da pažljivo preslušamo poruke koje su nam u subotu poslali građani Srbije. Moramo i mi da se menjamo, moramo i mi da budemo bolji, da bolje razumemo potrebe građana Srbije, moramo i mi da pokazujemo, svako na svojoj poziciji, više odgovornosti, više spremnosti da razgovaramo sa građanima, da izlazimo u susret njihovim potrebama, da se sa manje isključivosti, a više da budemo spremni na dijalog i drugačija mišljenja. Naravno, za dijalog nije potrebno dvoje, potrebne su dve strane. Najbolji primer za to je već pomenuti rektor Beogradskog univerziteta Đokić, koji prihvata da razgovara, izvinite na izrazu i sa baba serom u EU, a odbija bilo kakav razgovor sa institucijama države Srbije. Zato, evo odavde iz ovog parlamenta moramo poslati poruku da je parlament mesto za razgovore, za rasprave, za sukobljavanje ideja i mišljenja, imam i jedan predlog za predsednicu Narodne skupštine i za gospodina Atlagića, koji je predsednik Odbora za obrazovanje. Možda nije loše da se organizujemo ponovo, jedan Odbor za obrazovanje, nauku i tehnološki razvoj, poput onog u januaru i pozovimo rektora Đokića i da vidimo da li će doći uopšte prvo, i ako dođe da vidimo šta će nam reći, i da li će nam odgovoriti na pitanja koja smo mu postavili u januaru, a taj fond pitanja ćemo svakako proširiti na tom nekom odboru na kom bi on prisustvovao. Još jednom, ovo nasilje je izraz nemoći opozicionih političkih aktivista, nemanja programa, nemanja ideja, oni imaju otvoren poziv kako na izbore, tako i na savetodavni referendum, sve opcije su na stolu. Evo i danas ili sutra, sutra ćemo verovatno konstatovati ostavku premijera Vučevića, koji je pokazao da mu funkcija nije važnija od države i građana i pokazao jedan odgovoran odnos prema državi i narodu. U narednih 30 dana izabraćemo novu Vladu, ako to ne uspemo idu novi izbori, početkom juna. Mi iz Jedinstvene Srbije smatramo da je izbor nove Vlade za Srbiju u ovom trenutku bolja opcija, jer bi izgubili manje vremena u periodu kada nas očekuju veliki poslovi, važni projekti, ali naravno da od izbora ne bežimo i da smo za njih uvek spremni. Jedinstvena Srbija, kao državotvorna stranka podržaće sve demokratske odluke, sve odluke koje vode napretku države Srbije i njenih građana, ali nećemo podržati samo jednu odluku, odnosno jednu opciju, a to je opcija da Srbija mora da stane, to nikada nećemo podržati. To nije put u bolju budućnost, to nije put koji će dovesti do jedinstvene Srbije, što je naš krajnji politički cilj kome strepimo. Zato poslanička grupa Dragan Marković Palma – JS, podržaće sve tačke ovog dnevnog reda, Treće objedinjene rasprave, Prve sednice redovnog zasedanja u 2025. godini i još jednom nedvosmisleno i snažno osuđujemo svaki vid i čin nasilja, a pogotovo ovaj današnji atak na studente, odnosno na studenta Miloša Pavlovića u Pionirskom parku. Hvala. 

EDIN ĐERLEK: Hvala. Sada određujem pauzu i nastavljamo za nešto od više sat vremena, dakle, u 15.00 časova.

EDIN ĐERLEK: Nastavljamo sa radom. Reč ima narodni poslanik Akoš Ujhelji. 

AKOŠ UJHELJI: Hvala lepo. Poštovani potpredsedniče, poštovano predsedništvo, dame i gospodo narodni poslanici, poslanička grupa SVM će u danu za glasanje podržati Predlog odluke o izboru predsednika i četiri člana Saveta guvernera Narodne banke Srbije, iz nekoliko razloga. Posebno naglašavam razlog jačanja institucionalnih kapaciteta, jačanje pravnog institucionalnog okvira monetarne politike. Želeo bih da dodam da je za našu poslaničku grupu Narodna banka biše od institucije. Ona je simbol državne suverenosti, jer istorija banke duga skoro vek i po potvrđuje da nema snažne države bez snažne Narodne banke. Sigurni smo da će predloženi sastav Saveta guvernera Narodne banke Srbije kao deo tima guvernera Jorgovanke Tabaković ustrojiti rad banke na način da može u svakom trenutku profesionalno odgovoriti finansijskim i monetarnim izazovima, a shodno međunarodnim standardima, kao i da će nastaviti da unapređuje reputaciju bankarskog sistema koja skoro nije ni postojala pre 12 godina. Dopustite mi da kao lokalni patriota budem i malo neskroman. Možda razlog uspešnog rada Narodne banke Srbije leži u činjenici da je guverner Jorgovanka Tabaković iz Vojvodine, a istorija pamti upravo guvernere i ministre finansija poreklom iz Vojvodine kao uspešne. U vreme dok je Laza Paču obavljao funkciju komesara Narodne banke i u tri mandata ministra finansija dinar je bio konvertibilan, a Đorđe Vajfert je transformisao Narodnu banku u emisionu ustavnu Kraljevinu SHS. Kada govorimo o reputaciji bankarskog sistema dovoljno je da pogledamo 12 godina unazad, u periodu od 2012. do 2024. godine dinarska štednja je povećana skoro 11 puta i bila je isplativija od devizne, kako u kratkom, tako i u dugom roku. Veća isplativost i štednja u domaćoj valuti u odnosu na štednju u evrima, osim viših kamatnih stopa na dinarsku štednju i neoporezivanja prihoda od kamate na dinarsku štednju, nasuprot oporezivanju prihoda od kamate na deviznu štednju po stopi od 15 %, doprinela je dostignutoj i održanoj makroeonomskoj i finansijskoj stabilnosti u proteklim godinama. U 2024. godini ispunjen je jedan od ključnih strateških ciljeva naše zemlje, a to je dobijanje kreditnog investicionog rejtinga. Poslanička grupa SVM posvećuje posebnu pažnju izboru Saveta guvernera, budući da je pored guvernera Izvršnog odbora ovo treće Zakonom o Narodnoj banci utvrđen organ koji vrši niz važnih poslova i u skladu sa tim raspolaže odgovarajućim važnim ovlašćenjima i, između ostalog, donosi najvažniji opšti akt banke – Statut Narodne banke Srbije, utvrđuje režim kursa dinara, donosi strategiju upravljanja deviznim rezervama, donosi fiskalni finansijski plan NBS, usvaja godišnje finansijske izveštaje itd. Treba naglasiti, od nastanka u prethodnih 141 godinu članovi različitih odbora i Saveta NBS uvek su bili predstavnici privredne, trgovačke i bankarske elite. Nakon donošenja Ustava, u prethodnih 15 godina razmatrali su se različiti modeli, bilo je mišljenja koja su se protivila formiranju Saveta guvernera, da Srbija do ulaska u Evropsku monetarnu uniju treba da ima jakog guvernera. Mislim da je važno da smo usvojili praksu većine evropskih država i da je ustanovljen Savet kao kolektivno telo koje može da doprinese izbalansiranju odluke. Kada govorimo o kreiranju institucionalnog okvira Centralne banke, različite škole mišljenja nisu samo naša osobenost. Jedan od najuticajnijih ekonomista 20. veka, u pet mandata čelnik američkih federalnih rezervi, Alen Grinspen je rekao, kao mlad ekonomista je izjavio da je formiranje sistema federalnih rezervi bila jedna od najvećih katastrofa u američkoj istoriji. Naravno, menjao se, kao što se menjao i svet druge polovine 20. veka. Iako na vodećoj poziciji najmoćnije centralne banke u svetu, morao je da prihvati činjenicu da mora da poštuje pravila zajedničkog rada, pa je jednom prilikom kada je ideju o unapređenju određenih statističkih procedura izneo pred FEDEL, Savet guvernera mora da se pomeri sa činjenicom da ne može to sam da uradi, iako je to želeo, već to mora biti zadatak celog tima. Poslanička grupa SVM veruje da će u sličnom maniru zajedničkog rada i izbalansiranog donošenja odluka raditi i novi sastav Saveta guvernera NBS. Za 141 godinu postojanja NBS je bila stub devet država. Više puta je menjala svoj naziv, monetarnu i deviznu politiku je vodila i u Kraljevini i u Republici, u režimu privatne, državne, društvene javne svojine, u ratnim okolnostima, okolnostima hiperinflacije. Sve se menjalo, osim činjenice da je usled društvenih turbulencija nepoverenje građana prema dinaru bilo visoko, da su građani uvek štedeli više u stranim valutama nego u dinarima. Ono što se promenilo u proteklom periodu i uvereni smo da će novi Savet nastaviti tu politiku je konstantan godišnji rast dinarske štednje. Krajem 2024. godine dinarska štednja stanovništva dostigla je 191,2 milijarde dinara, što predstavlja rekordni godišnji rast od 53,3 milijarde dinara i povećanje od 38,6%, u odnosu na 2023. godinu, kada je dinarska štednja iznosila 138 milijardi dinara. Prva pisana informacija o potrebi osnivanja Narodne banke je objavljena 1854. godine u „Novinama srpskim“, u članku „Današnja novčana kriza“. Dakle, vidimo da je od samog početka rad banke pratila novčana kriza i tražili su se odgovori na tri ključna problema – kriza, stabilizacija i inflacija. Za poslaničku grupu Savez vojvođanskih Mađara je od posebnog značaja da je, poštujući zakonom propisanu ulogu Narodne banke, Narodna banka uspela da, pored obaranja stope inflacije i održavanja monetarne stabilnosti u prethodnom periodu, zatvori insolventne banke, na način da ne ugrozi stabilnost bankarskog sistema. Takođe, više puta je uspela da odbije napade špekulanata, koji su pokušali da obore kurs dinara i na takav način da ostvare ekstra profite. Uspešnost Saveta guvernera i guvernera Narodne banke se ceni upravo kroz odgovore na problem stabilizacije inflacije, a važan razlog zbog kojeg će Savez vojvođanskih Mađara podržati izbor predsednika i članova Saveta guvernera je taj da je gospodin Ivan Nikolić u prethodna dva mandata, zajedno sa guvernerom, uspeo da ojača finansijsku stabilnost i olaška otplatu kredita. Privremeno su ograničene kamatne stope na stambene kredite, aktivno se pomagalo korisnicima finansijskih usluga. Platni sistemi su funkcionisali bez prekida, uz redovno izvršavanje svih transakcija, ojačan je Dina kard sistem. Banke su obavezne da sprovedu dinarizaciju kredita, umanjene su naknade za transfer sredstava i uskoro će biti uvedene i elektronske menice. Kreditna politika je jedna od ključnih politika, koju prethodnu 141 godinu uređuje Narodna banka Srbije. U 1. članu zakona po kome je osnovana, utvrđeno je da se pokreće rad Privilegovane narodne banke, u cilju da se jeftinim kapitalima i dobro uređenim kreditom trgovina i radinost u Kraljevini Srbiji unapredi. I danas, setom finansijskih zakona, koje je pripremila Narodna banka, a koji su na dnevnom redu ove sednice Narodne skupštine, za buduće korisnike stambenih kredita predviđena su rešenja kojima se ograničavaju kamatne stope i kamate na kreditne kartice. Takođe, propisana su i ograničenja na kamatne stope u slučaju gotovinskih i potrošačkih kredita. Zakonom o zaštiti korisnika finansijskih usluga, o kojem smo raspravljali prošle nedelje, propisane su mere zaštite korisnika kredita, propisana je obaveza banke da korisnicima koji imaju problem u otplati stambenih kredita ponudi dve opcije kao olakšice. Pod jedan, nekretnina dužnika se neće oduzeti automatski, već je ustanovljen rok od 60 dana da je oni sami prodaju, a ako ne uspeju, mogu predati nekretninu banci, čime se smatra da je obaveza izmirena. Sve predložene izmene znače dalje usklađivanje naše monetarne politike sa Poglavljem 17 – Ekonomska i monetarna politika, što je, između ostalog, i od posebnog značaja za realizaciju reformske agende. Početkom oktobra 2024. godine, Vlada Srbije je usvojila Reformsku agendu, kojom je predstavljen jasan plan povlačenja sredstava u okviru instrumenta za reformu i rast za Zapadni Balkan. Za nas je jedna od najaktuelnijih tema pristupanje Republike Srbije jedinstvenom području za plaćanje u evrima – SEPA. Da bi se država priključila SEPA-i, mora da se u pravnom i tehničkom smislu uskladi sa propisima Evropske unije u oblasti platnih sistema i platnih usluga, sprečavanja pranja novca i finansiranja terorizma, poslovanja banaka, zaštite konkurencije, zaštite podataka o ličnosti. Imajući sve navedeno u vidu, poslanička grupa Savez vojvođanskih Mađara podržava i predloženi set finansijskih zakona, koje je pripremila Narodna banka Srbije, jer je za Srbiju pristupanje SEPA od velikog značaja. Postaćemo deo panevropske inicijative, u koju je uključeno 36 država, kroz koju se pojednostavljuju, ubrzavaju i harmonizuju elektronska plaćanja, uz znatno smanjenje troškova. Narodna banka je temeljno radila na pripremi. Srbija već sedam godina ima instant platni sistem u kome se finansijske poruke razmenjuju po istom standardu koji se koristi i u SEPA. U oktobru prošle godine Narodna banka Srbije je uputila Nacrt aplikacije za priključivanje Republike Srbije u SEPA područje na preliminarno mišljenje Evropskoj komisiji i Evropskom platnom savetu. Odluka Evropskog platnog saveta se očekuje tokom ovog meseca. Zašto je važno pristupanje Srbije SEPA panevropskoj inicijativi? Prema analizama koje je sprovela Svetska banka, prenos 5.000 evra između malih i srednjih preduzeća na Zapadnom Balkanu u proseku je deset puta skuplji nego kada se ista transakcija obavlja između država koje su deo sistema SEPA. Ako se snize troškovi novčanih doznaka za oko 3%, to će dovesti do uštede od pola milijarde evra na nivo Zapadnog Balkana. Veze Narodne banke sa evropskom monetarnom tradicijom nisu nove. Privilegovana Narodna banka Srbije je osnovana kao šesnaesta centralna banka u svetu i možemo reći da smo se prvi put Evropi predstavili u tadašnjem procesu usaglašavanja sa evropskim bankarskim i fiskalnim politikama. Budući da biramo novi sastav Saveta guvernera, mislim da je pravi trenutak da podsetim na nekoliko tema koje sam pominjao prilikom rasprave o budžetu Republike Srbije i o finansiranju deficita. Naime, u Zakonu o budžetu je navedeno da potrebna sredstva za finansiranje budžetskog deficita Ministarstvo finansija planira da obezbedi iz zajmova domaćih i međunarodnih komercijalnih i multilateralnih finansijskih institucija i inostranih vlada, kroz emitovanje državnih hartija. Svi mi znamo da građani naše zemlje trenutno mogu kupovati državne papire na veoma komplikovan i skup način. Predlog poslaničke grupe Savez vojvođanskih Mađara je da Ministarstvo finansija izdaje posebne obveznice koje prate inflaciju i koje mogu kupiti državljani naše zemlje, odnosno fizička lica. Kupovinu državnih obveznica treba obaviti kroz trezor, sa minimalnim troškovima i bez naknade za vođenje namenskih tekućih računa i bez poreza našim građanima koji su spremni da finansiraju javni dug. Naime, ako je većina javnog duga u rukama naših građana, onda to obezbeđuje stabilnije finansijsko tržište i za vreme eksternih događaja, kao što je bila pandemija ili svetska ekonomska kriza, a pored toga minimizira se mogućnost napada inostranih spekulanata na dinar. Sa druge strane, mišljenja smo da je bolje platiti kamatu našim građanima, koji veruju u našu politiku i kupuju državne papire i koji će ih potrošiti u zemlji, nego inostranim spekulantima. Susedne zemlje već praktikuju takve načine prodaje državnih papira građanima. Mislim da je saglasno stavovima naše poslaničke grupe i rešenje o uvođenju prava Narodne banke na preču kupovinu zlata, koje je dobijeno eksploatacijom rudnih bogatstava Srbije. To za nas znači da je prioritet državne politike očuvanje prirodnih resursa Srbije i da se uz poštovanje tržišnih principa, uzimajući u obzir cene zlata na svetskom tržištu, radi na uvećanju deviznih rezervi. Takođe, izuzetno je bitno da je Narodna banka Srbije i tokom 2024. godine nastavila da uvećava zlato u deviznim rezervama, ukupno za 8,1 tonu na rekordnih 48 tona. Uz rast cene zlata na svetskom tržištu, vrednost zlatnih rezervi dostigla je vrednost od 3,9 milijardi evra, što predstavlja oko 13% deviznih rezervi. Poređenja radi, 2023. godine zlato u deviznim rezervama je uvećano za jednu tonu iz domaće proizvodnje, ukupno na gotovo 40 tona, ukupne vrednosti 2,4 milijarde evra. Poslanička grupa Savez vojvođanskih Mađara ova zakonska rešenja vidi kao jedan od načina jačanja snage i suverenosti države. Za našu poslaničku grupu je važno da je merama Narodne banke u efikasnoj koordinaciji sa fiskalnom politikom ojačana vitalnost naše ekonomije i obezbeđen prostor za njen dalji rast. U uslovima izazovnih međunarodnih okolnosti u kojima se suočavamo sa energetskom, ekološkom, imigrantskom, bezbednosnom krizom i smanjene eksterne tražnje ukupna ekonomska aktivnost u Republici Srbiji u 2024. godini merena realnim kretanjem BDP zabeležila je rast od 3,9% u odnosu na 2023. godinu. Poređenja radi u 2023. godini BDP je drugu godinu za redom rastao po stopi od 2,5%. Ne treba zaboraviti da je bruto priliv stranih direktnih investicija u 2024. godini iznosio 5,2 milijardi evra, dok je neto bio 4,6 milijardi, nešto veći u odnosu na prethodnu godinu kada je bio 4,5 milijardi evra. Godina 2024. je bila sedma od poslednjih osam u kojoj je NBS bila neto kupac deviza u ukupnom iznosu od 11,6 milijardi evra, a krajem prošle godine bruto devizne rezerve su bile na do sada nezabeleženom nivou od 29 milijardi evra. Nastavak visokog priliva stranih direktnih investicija doprinosi rastu produktivnosti, zaposlenosti i konkurentnosti naše privrede. Stopa zaposlenosti se povećava u pravnim licima, odnosno privrednim društvima je bilo 1.900.430 zaposlenih, što u odnosu na 2023. godinu predstavlja povećanje od 0,3%. Budući da NBS ne može direktno da daje kredite privrednim subjektima, naš predlog je da NBS sredstva pozajmi poslovnim bankama i da limitira maksimalnu kamatnu stopu na nivou 2,5% pa da umesto kupovine visoko likvidnih hartija od vrednosti poslovne banke iz tih sredstava pokrenu program razvoja privrede i zelena ulaganja. Narodna banke Mađarske uspešno je pokrenula sličan program pre 11 godina malim i srednjim preduzećima i svake godine ponavlja konkurs. Za poslaničku grupu Savez vojvođanskih Mađara je ključno da NBS predstavlja simbol monetarne suverenosti, a monetarna suverenost je temelj i ekonomske i političke suverenosti jedne zemlje. Sigurni smo da će Savet guvernera kreirati mere, strategije i planove koji će značiti garanciju nezavisnog i samostalnog vođenja monetarne politike i čuvati političku suverenost Srbije u procesima pristupanja i pridruživanja EU. Zbog svega napred navedenog poslanička grupa Savez vojvođanskih Mađara će podržati predlog odluke za izbor predsednika i četiri člana Saveta guvernera NBS. Zahvaljujem. 

EDIN ĐERLEK: Zahvaljujem. Reč ima narodni poslanik Branimir Jovanović. 

BRANIMIR JOVANOVIĆ: Hvala potpredsedniče. Poštovane koleginice i kolege, najpre da kažem da će Socijaldemokratska partija Srbije podržati predlog da Nevena Đurić bude potpredsednik Narodne skupštine i nadamo se da će sa tog mesta učestvovati u radu takvih sednica gde će i ona ali i drugi poslanici poštovani Ustav, Zakon o Narodnoj skupštini, Poslovnik o radu i Kodeks ponašanja. Namerno ističem Poslovnik o radu i Kodeks ponašanja jer smo bili svedoci da je na prvoj sednici ovog prolećnog zasedanja bila takva situacija da određeni poslanici nisu shvatili Skupštinu kao hram demokratije, kao najvažniju instituciju u našem sistemu podele vlasti, već kao poligon za jedan neprimeren obračun sa političkim neistomišljenicima. Uvek govorim da političke partije treba da suprotstave svoje ideje, da suprotstave svoje programe, ali pojedine naše kolege iz redova opozicije su tog dana uveli u politički život i u parlament jedan sasvim neprimeren i neprikladan oblik političke borbe. Koliko god da smo politički protivnici, imamo različite programe, nikoga ne smatram za biološkog protivnika. Nažalost, upravo tog dana 4. marta ovde su od strane poslanika opozicije poleteli suzavci i dimne bombe prema poslanicima vlasti. Nikada neću moći da razumem da neko fizički nasrne na kolegu sa kojim deli isti radni prostor, samo zbog toga što ima različito mišljenje, samo zbog toga što zastupa različit politički stav. Podsetiću da sam pre oko godinu dana, prilikom izbora predsednice Narodne skupštine u najboljoj meri rekao da treba da poštujemo jedni druge, da treba da čuvamo dostojanstvo Narodne skupštine, da to sve treba da radimo zbog građana Srbije koji su glasali za nas. Takođe, tada sam i podsetio sve da su nekada poslanici bili čuveni pisci, Dobrica Ćosić, Ivo Andrić, da je potpredsednik Skupštine bio Josif Pančić. Pitam se sada šta bi bilo, odnosno kakav bi primer i model ponašanja oni ostavili u svom vremenu u kome su živeli da su se ponašali kao pojedini poslanici pre neki dan. Sa druge strane, drago mi je što smo svi zajedno iz vladajuće koalicije uspeli da održimo sednicu i što smo uspeli da je privedemo kraju. Naša obaveza i zadatak jeste da posle svega sačuvamo ugled Narodne skupštine, da vratimo poverenje građana u parlament ma koliko neko pokušavao da ga diskredituje. Mi moramo da insistiramo na jednom zavidnom nivou političke kulture kako i dolikuje parlamentarizmu, a ako želimo da ovu instituciju krasi dostojanstvo onda svi poslanici moraju da se ponašaju u skladu sa tim principom. Bilo je neprimerenog ponašanja i pre ovog incidenta u Skupštini, bilo je neprikladnih govora, ali zaista imam utisak da sve ovo što se pre toga dešavalo i što se dešavalo tog dana da ne može da se poredi, da ovo pre toga dođe kao koncert Bečke filharmonije u odnosu na ono šta smo doživeli tog 4. marta ovde u Skupštini. Svi mi iz vladajuće koalicije već mesecima govorimo i poslanici ovde u Skupštini i članovi Vlade i predsednik Republike, govorimo da treba da se okrenemo dijalogu. Govorimo da treba da se spusti tenzija i da je neophodno da vodimo dijalog da bismo prevazišli sve nesuglasice koje imamo, da bi naše društvo nastavilo da se kreće progresivnim putem. Svako pitanje se rešava u institucijama, ne na ulici, između ostalog i Skupština je jedna od institucija gde možemo da rešavamo otvorena pitanja. Upravo kao proizvod tog nekog neodgovornog ponašanja sa druge strane i odbijanje dijaloga imamo i danas napad na studenta Miloša Pavlovića u Pionirskom parku. Mi iz SDPS osuđujemo i to nasilje kao i svako drugo nasilje. Pozivamo još jednom sve da se okrenu razgovoru, jer jedino razgovorom možemo da rešimo sva pitanja. Kada govorimo o zahtevima da vidimo onda, da sednemo, da vidimo ako zaista ima nešto što nije ispunjeno, da vidimo šta to nije ispunjeno, na koji način treba da se ispuni. Dakle, mesto za razgovor su institucije i nikako ulica, ulica jedino može da posluži kao oblik političkog pritiska, ali moramo da budemo svesni da i najkompleksnija pitanja na kraju krajeva moraju da se rešavaju dijalogom i moraju da se završe nekim razgovorima. Svako od nas u ovoj situaciji treba da pokaže odgovornost, ali očigledno da nije dovoljno da samo jedna strana u ovom slučaju vladajuća koalicija koja nudi dijalog. Mi moramo zajedno da promovišemo vrednosti na kojima želimo da gradimo naše društvo. Mi moramo zajedno da unapređujemo rad institucija. Podsetiću da nikada vladajuća koalicija nije bežala od diskusije, nikada nismo bežali od dijaloga. Pre skoro dve godine upravo smo ovde skoro mesec dana diskutovali na sednici koja se dogodila posle tragedije u Ribnikaru, koju je tražila opozicija i tada smo otvoreno razgovarali o svim pitanjima. Pre šest meseci, takođe na inicijativu opozicije sazvana je sednica Narodne skupštine gde smo svi mogli da iznesemo svoje stavove i gde smo otvoreno razgovarali o pitanju litijuma. Zato kažem da svi treba da budemo odgovorni i mi prema našem poslu, ali i ostale institucije u državi i ostale profesije treba da budu odgovorne i prema svom poslu i prema državi i prema građanima. Ne smemo da dozvolimo, odnosno niko ne sme da dozvoli da upadne u zamku, da ga ponese određena atmosfera ili vruće glave i da na taj način nanesemo dugoročnu štetu našem društvu. Pošto danas biramo i članove skupštinskih odbora i delegacije, želim da se osvrnem i na tu temu i da kažem da u vremenu jednog turbulentnog međunarodnog ambijenta svaki segment spoljne politike je važan. Tako je važna i parlamentarna diplomatija i danas još više, čini mi se, dobija na značaju nego ranije. Rad parlamentarne diplomatije u eri složenih i osetljivih međunarodnih okolnosti je važan i važno je da donosimo mudre odluke i da ostvarujemo uspeh i pobede na međunarodnom planu. Rezultat jedne od takvih odluka i jednog posvećenog rada jeste i rezultat naše parlamentarne delegacije pre dve sedmice u Parizu, na političkom Komitetu Skupštine Saveta Evrope. Mi smo govorili ovde o tome, ali baš namerno danas želim da istaknem taj uspeh delegacije, da bih pokazao značaj parlamentarne diplomatije za ostvarivanje nacionalnih interesa. Za nas iz Socijaldemokratske partije Srbije je najvažnije da sačuvamo mir, da obezbedimo stabilan sistem, sa jasnom vizijom progresa na svakom polju i da time pošaljemo poruku da smo država koja je i dalje okrenuta razvoju. Zašto je važno da sačuvamo stabilnost? Zato što je naglašena povezanost između političkog okruženja i međunarodnog biznisa, međunarodnog poslovanja. Moramo da imamo stabilnost ako želimo da i dalje imamo atraktivno tržište, da i dalje respektabilne međunarodne kompanije ulažu u Srbiju. Zadatak svih nas je da vodimo računa i o građanima, ali kada govorimo o privredi, da vodimo računa o uslovima privređivanja i o preduzeću. Još jednom, bez obzira na sve što se dešavalo u ovoj Skupštini, na sve incidente, nastavićemo da radimo i da promovišemo duh tolerancije u parlamentu, da sačuvamo ugled i dostojanstvo Skupštine, jer to je najmanje što dugujemo građanima Srbije koje predstavljamo ovde. Hvala. 

EDIN ĐERLEK: Hvala. Reč ima narodni poslanik Risto Kostov. Izvolite. 

RISTO KOSTOV: Poštovani predsedavajući, dame i gospodo narodni poslanici, uvaženi građani Srbije, nemojte da mi zamerite što ću ovaj tekst držati ispred sebe, jer dva su osnovna razloga. Prvi, Ciceron mi je tek dalji rođak, a u mladosti sam slušao Fidela Kastra, on je umeo da govori do sedam sati, pa bih uštedeo vaše vreme. Dozvolite mi, pre svega, da u ime PUPS-a, Partije ujedinjenih penzionera, poljoprivrednika i proletera Srbije, uputim najdublje saučešće porodicama stradalih i makedonskom narodu povodom nezapamćene tragedije u Kočanima, gradu koji je do pre samo nekoliko dana gotovo u celom svetu bio prepoznatljiv po kočanskom orizu, odnosno pirinču visokog kvaliteta, a sada, nažalost, po tragediji koja je odnela 59 mladih života. Dobio sam ogroman broj poruka od građana Severne Makedonije kojima se zahvaljuju predsedniku Republike Srbije, Aleksandru Vučiću, zatim ministarstvima, lekarima i kompletnom medicinskom osoblju, svima koji pomažu, zahvaljuju se srpskom narodu na iskrenoj solidarnosti i pomoći da spasu mlade živote građana našeg južnog suseda. Kamo te sreće, bilo bi neuporedivo bolje da sada nismo u prilici da im se revanširamo za krv koju su dobrovoljci iz Makedonije dali u vreme bombardovanja 1999. godine i da se ta tragedija u Kočanima uopšte nije dogodila, a ni ona iz 1999. godine. Nadam se da će makedonski narod sve svoje probleme rešavati dijalogom, koji je i nama jedina blagotvorna opcija. Dopustite mi sada da kratko pročitam poruku koja je stigla na viber grupu PUPS-a, a poslao je predsednik gradskog odbora Pančevo, Vladimir Đurica. Ona glasi: "Danas smo u ime gradskog odbora PUPS Pančevo upisali izjave saučešća u knjigu žalosti koja je postavljena u sedištu Nacionalnog saveta makedonske nacionalne manjine i time iskazali poštovanje našoj makedonskoj braći u vremenu njihove velike tuge". Sada bih da se osvrnem na aktuelne tačke dnevnog reda današnje sednice. Reč je o predlozima za važne funkcije, počev od izbora potpredsednika Narodne skupštine Republike Srbije, preko tri člana Saveta Komisije za kontrolu državne pomoći, zatim o predlogu da izaberemo predsednika i četiri člana Saveta guvernera Narodne banke Srbije itd. PUPS će podržati sve predloge koji su danas na dnevnom redu. Kratak komentar samo o nekim predloženim kandidatima. Drago mi je što ćemo za potpredsednika Skupštine Srbije imati još jednu mladu profesorsku matematike, njoj je samo 32 godine. Podržaćemo i kandidate za izbor tri člana Saveta Komisije za kontrolu državne pomoći na period od pet godina, Biljanu Makević, Goranu Kukrika Jovanović i Luku Miloševića. Posebno izdvajam izuzetno bogato međunarodno iskustvo gospođe Biljane Makević. I beogradski podaci dr Ivana Nikolića su za poštovanje. Njega je Odbor za finansije, republički budžet i kontrolu trošenja javnih sredstava predložio za predsednika Saveta guvernera Narodne banke Srbije. Pored toga što je gospodin doktor Ivan Nikolić prvi put za člana Saveta guvernera Narodne banke Srbije izabran 2012. godine, pažnju mi je privukao podatak da je završio kurs Međunarodnog monetarnog fonda, finansijsko programiranje i politika i da je bio na stručnom usavršavanju u SAD i Narodnoj Republici Kini. Vratio bih se na podatak da je koleginica Nevena Đurić, buduća potpredsednica Narodne skupštine Republike Srbije, izuzetno mlada. Misao je brža od svega, najbrža i rađa asocijacije, a navešću samo dve. To mene neodoljivo podseća na prosek godina dobitnika "Kuća na selu" koju u ime države Srbije dodeljuje Ministarstvo za brigu o selu. Do sada je dodeljeno 3.520 kuća a krov nad glavom je dobilo 16 hiljada mladih ljudi. Njihov prosek života je ispod 30 godina, trećina je prešla iz grada u selo a 90% njih ima visokoškolsko obrazovanje. Konkurs se nastavlja i ove godine, a to je izuzetno značajno za Srbiju i sa demografskog i sa ekonomskog, ali pre svega sa vojno-bezbednosnog stanovišta, da nam pojedini predeli Srbije ne ostanu prazni. Mladost Nevene Đurić me takođe podseća na izuzetno mlade članove Odbora za ustavna pitanja i zakonodavstvo, na čelu sa predsednicom Milicom Nikolić. Kada sam već pomenuo taj odbor, čiji sam član, da podsetim da smo do sada održali 19 sednica i tri javna slušanja o Nacrtu zakona o izmenama i dopunama Zakona o jedinstvenom biračkom spisku, u Beogradu, Kragujevcu i Nišu, a uskoro nam predstoji još jedno u Novom Sadu. Na sednicama Radne grupe za unapređenje izbornog procesa krenuli smo i razgovarali u demokratskoj atmosferi, uz poštovanje kulture dijaloga. Nismo uspeli da se dogovorimo, mi imamo jedan predlog, tako da na javnim slušanjima u ponudi imamo dva predloga, predlog Pavla Dimitrijevića, odnosno CRTE i predlog dr Uglješe Mrdića. CRTA nije napravila ni jedan korak ka približavanju stavova, smatrajući da je njihov predlog sveto pismo i ne može da se menja i dopunjuje, dok je Uglješa Mrdić dva puta to učinio. Dakle, upućen nam je ultimatum koji nismo mogli da prihvatimo. U tom finišu razgovora dogodio nam se Trojanski konj. Konkretno, CRTA je predložila da Komisija za kontrolu izbora ima devet članova i, gle čuda, od toga tri člana iz opozicije, tri člana iz redova nevladajućih organizacija i tri člana iz vladajuće većine. Poštovane koleginice i kolege, narodni poslanici, uvaženi građani Republike Srbije, svakome je jasno da tu nešto veliko krupno nije u redu. S obzirom da nevladine organizacije i opozicija najčešće imaju identičan, u stvari, isti vrednosni stav o političkoj stvarnosti i političkom životu, to nije 3 - 3 - 3, već faktički 6 - 3 za opoziciju i nevladine organizacije. Već sam pitao gde ste, dame i gospodo, videli da se Dunav uliva u Savu. Nevladine organizacije i opozicija sada ne koriste svoje demokratsko pravo da učestvuju u javnim slušanjima. Na kraju, podsećam da sam više puta postavio sledeće pitanje. Gospodo, ozbiljno se bavimo pitanjima ODIHR-a, Kancelarije za demokratske institucije i ljudska prava, a da li ODIHR ima preporuke povodom najgrubljeg mogućeg kršenja ljudskih prava Srba u našoj južnoj Pokrajini Kosovu i Metohiji? Najpre, nekoliko nedelja nije bilo odgovora, ne znam da li su nevladine organizacije pravovremeno prenele to moje pitanje ODIHR-u, da bi na jednoj sednici u internet komunikaciji njihov predstavnik, gospodin Raul priznao da ODIHR nema preporuke za KiM. Pre više od mesec dana jedan od direktora ODIHR-a na sastanku u ovoj zgradi izjavio je da ODIHR nema preporuke za Srbe na KiM, da su prisutni u više od 120 zemalja, ali da svoj posao rade na osnovu preciznih ovlašćenja. Dakle, očigledno nemaju takvo ovlašćenje. Toliko o demokratiji, pristrasnosti i dvostrukim aršinima. Dakle, PUPS, Partija ujedinjenih penzionera, poljoprivrednika i proletera Srbije, koja ove godine beleži 20 godina od svog osnivanja sa svojim članstvom u 145 odbora širom Srbije na čelu sa predsednikom Milanom Krkobabićem snažno i nedvosmisleno podržava sve napore za očuvanje nacionalne i državne stabilnosti i napretka Republike Srbije. Zahvaljujem. 

EDIN ĐERLEK: Hvala. Reč ima narodni poslanik Branko Pavlović. 

BRANKO PAVLOVIĆ: Zahvaljujem. U prepodnevnom delu sednice predsednik poslaničke grupe SNS je imao nadahnuto izlaganje, u jutarnjim satima je bio i duhovit, ali uprkos vrlo efektnoj retorici u nekim bitnim elementima ja ne delim njegove ocene političkog događaja od 15. marta, odnosno od onoga što se dogodilo u subotu. Objasniću to odmah i nešto kasnije ću objasniti jedan detalj gde se ne slažem sa ocenama koje je dala u prepodnevnoj raspravi potpredsednica Paunović. Dakle, 15. marta, odnosno u subotu po meni imamo dve ključne političke poruke. Jedna je da su i studenti protiv vaninstitucionalne promene vlasti, da su daleko najveći broj građana koji je bio na skupu i koji se razišao na njihov poziv da je skup završen protiv vaninstitucionalne promene vlasti, vladajuća grupacija je protiv vaninstitucionalne promene vlasti, MI- Glas iz naroda je protiv vaninstitucionalne promene vlasti i pojedini poslanici. Dakle, dobili smo jedinstvo protiv ovih koji su hteli da zapale Skupštinu, koji hoće da sruše državne institucije, protiv svih proglasa, „Kreni – promeni“ i ostalih koji žele da bude tuče, svađe i nelegalnih postupaka kojima bi se neko dočepao vlasti. Dakle, dobili smo jedan nukleus zajedništva koji prethodno nije postojao. To je jedna poruka. Druga poruka koja je izuzetno važna zbog atmosfere i broja, za koji niko ne spori da je izuzetno veliki. To je poruka vama u vladajućoj grupaciji da ovako kako ste do sada vladali nije dobro za jedan značajan broj ljudi, veoma značajan broj ljudi nije dobro i šalje vam se poruka upravo u oblasti kriminala i korupcije i upravo u oblasti kadrovskih rešenja. Predsednik Vučić kaže da pola Vlade treba da se menja. Dakle, sa 12 godina vladanja naravno da je to odgovornost vladajuće grupacije. Da li su prethodni bili korumpirani, da li su razrađivali mehanizme kriminala i korupcije? Pa, nesporno. Apsolutno nesporno, ali posle 12 godina to je vaša odgovornost i vi morate, ne morate, ali bi bilo na veliku korist građana da od danas pa u buduće bitno drugačije sami vodite te poslove. To pred nas sve postavlja jedan zahtev da razmišljamo naročito u oblastima transparentnosti svih oblika trošenja državnih para. Ovde u parlamentu treba da razmislimo, ako bude prilike, ako se ne bude išlo na vanredne izbore, to je opet samo pitanje vladajuće grupacije da li hoće Vladu ili vanredne izbore, to je vaše, ali šta treba promeniti da ne dolazimo u situaciju da su nam ugovori o stranim ulaganjima zacrnjeni, da imamo problema oko finansijskih podataka kako se to finansira, itd. To moramo da menjamo i moramo da menjamo u kontrolnim organima ono što inače DRI radi, da prati. Ne kad se nešto dogodi, pa unazad, nego dok se događa kroz sve organe. Imamo, dakle, dve vrlo važne stvari koje su se dogodile koje su pozitivne, ali imamo zaista pokušaj rušenja države Srbije. To nije većinski studentski deo. Dakle, da li i tu ima ubačenih elemenata koji žele? To je nesumnjivo, ali to nije većinski. Ono što mene brine kada čujem te mlade ljude na televizijama koji kažu – mi smo apsolutno protiv nasilja, to je što oni ne razumeju, čini mi se da najiskrenije ne razumeju da je blokada fakulteta nasilje. Izgleda da tamo profesori i dekani koji to treba da ako im već nije jasno objasne rade suprotno. Za gospodina rektora sam siguran da doliva ulje na vatru ne bi li bilo sve gore i gore. To sam siguran, prema njegovim javnim nastupima. Zašto oni to ne razumeju, to je meni neshvatljivo, i tu se sad sa koleginicom Paunović ne slažem. Ona je rekla – zadatak rektora i dekana je da vode računa i o ovim studentima koji žele da studiraju. Ne, zadatak rektora i dekana je da samo vode računa o onima koji žele da studiraju jer je to ljudsko pravo zagarantovano Ustavom i bezuslovno se mora obezbediti svakom studentu koji hoće da studira da može da studira. Pod b) može da se razmatra da li neki fakulteta želi da prihvati neke plenume sa nekim savetima, ali ne u blokadi fakulteta, nego kad nema blokade fakulteta studenti ne žele da se organizuju na zakonom predviđen način, nego imaju neku želju da svoje interese i na neki drugi način rade, ali bez blokade nastave. U ozbiljnom smo problemu kada smo došli do toga da veliki broj nastavnika u srednjim i osnovnim školama, ne mislim da je većina, ali zabrinjavajuće veliki broj nastavnika takođe primenjuje nasilje u još gorem obliku prema deci koja žele da se obrazuju i prema roditeljima koji žele da im se deca obrazuju a ne mogu. Studenti, nastavnici i svi drugi, nije teško razumeti kad primenjujete nasilje, vi ćete rađati tenzije i potencijalna nasilja dalja onih koji neće to vaše nasilje više da trpe. Dakle, imali smo danas taj najflagrantniji oblik, sad bukvalno neko ušao i studenta bukvalno fizički oštetio, ugrozio, ne znam sad tačne podatke. Ali, nije samo to. Tu ima jedna potpuna neprihvatljivost ismevanja studenata koji hoće da uče. To je jedna vrsta ostrakizma, jedna vrsta vršenja, naročito na društvenim mrežama, neviđenog pritiska na svakoga ko želi da normalno obavlja svoje studentske ili učeničke ili druge funkcije. Tih studenata ima desetine hiljada. Neki put sam slušao neku studentkinju koja kaže – pa, dobro, stvarno ima tih koji bi hteli da studiraju, ali evo, oni mogu da dođu na plenum, pa da razgovaramo. Mlada damo, vi ste nekome oteli Ustavom garantovano pravo i kao znak, šta, imperatorske milosti mu dajete mogućnost da dođe, pa i da razgovara sa vama. Pa, na šta to liči? A kad vi imate svoje zahteve, o njima ne može da se diskutuje, nego kaže – nije mi jasno zašto smatraš da ovo nije ispunjeno, ti kažeš – neću da pričam s tobom. A kad nekome otmeš Ustavom garantovano pravo, onda misliš da to nije nasilje, misliš, pa dobro, evo mu utešno neka dođe da razgovaramo. Dakle, poraženi su svi oni, ne samo ovi koji su ovde rušili i palili Skupštinu sa željom da unište Skupštinu kao instituciju, nego i svi oni koji nisu ali zagovaraju prelazne vlade, ustavotvorne skupštine i slično. Samo da objasnim stav Mi – glas iz naroda zašto smo mi protiv prelazne vlade. Znam da je to vama jasno, nego zbog građana. Zahtev za prelaznom vladom znači da neko treba da se odrekne suvereniteta koji su građani na njega preneli, treba da se napravi takav pritisak na vladajuću grupaciju koja treba da popusti i da kaže – dobio sam suverenitet od građana, ali je ovaj pritisak toliko veliki da se ja odričem suvereniteta koji su mi građani dali. Zato smo mi iz Mi-Glas iz naroda protiv prelazne vlade, jer smo protiv odricanja od suvereniteta, a jesmo za to da Vlada padne. Mi imamo drugačiju politiku iz drugih razloga, da sada ne idem u detalje, evo recimo gospodin Šutanovac, kao kandidat za našeg ambasadora u Vašington, kao ilustracija, ali nismo za to da se iko odriče suvereniteta i ne treba da se odriče suvereniteta. Jedna digresija, pošto je bilo govora i o tome u našoj političkoj praksi od devedesetih godine na ovamo, jedini izuzetak kada je postojala prelazna vlada je bilo 2000. godine, ali po suštini to nije, između 5. oktobra i izbora u decembru mesecu te godine, bilo odricanje od suvereniteta zato što su, uz predsedničke izbore gde je, uzgred budi rečeno, Koštunica dobio 600 hiljada glasova više od Slobodana Miloševića, a ako gledamo bez Crne Gore dobio je više od 700 hiljada glasova više u Srbiji, više od 700 hiljada glasova. Zamislite da neko pobedi Vučića sa 700 hiljada glasov i sada postavljamo pitanje suvereniteta. Dakle, prosto, ubedljivo je bilo i na svim lokalnim izborima smo apsolutno pobedili. Mi smo tada, primera radi, u Beogradu od 110 odbornika, mislim da smo imali 103 i u prvom krugu mislim da smo imali oko 100. Bio je većinski sistem, ali u Beogradu skoro na svim izborima smo dobili preko 50%. Recimo, moja izborna jedinica je bio Blok 45, dobio sam preko 70%, ne zato što sam Branko Pavlović, nego je bila takva atmosfera, radio sam kampanju od vrata do vrata pa je to pomoglo. Nezavisno od toga, na svim tim rezultatima se videlo šta građani žele, nije sporno, pa se napravio taj jedan prelazni period koji suštinski nije ugrožavao legitimitet koji se zasniva na volji građana. Oko ovih papira koji su paljeni, svi smo imali zapisnike, koji su potpisali birački odbori, koji su svi do jednog bili u stalnom sazivu sastavljeni od SPS, radikala i JUL-a, njihovom odlukom. Prema tome to nije sporno, taj deo uopšte nije sporan. Jedna stvar koju sam hteo kad sam već na tim godinama, a oko ovog pitanja zvučnog topa i tog naglog bežanja ljudi. Kada razgovaram sa ljudima, oni kažu – pa, Branko, nemoguće je da se tako ljudi razbeže. Sada ću da vam kažem iz prve ruke, 24. septembar 2000. godine, čekamo u noći objavljivanje rezultata glasanja na Terazijama, vrlo je mali broj nas iz DOS-a, možda nas je bilo 2.000, 2.500, i ovi iz DB, inspektori u civilu i vojna bezbednost. U jednom trenutku na Terazijama, kontejner, neko ga je gurnuo, je udario u stub i taj udarac dovede do identične bežanije 1.500 ljudi sa Terazija, na ćoškove. Ništa nije bilo, kontejner lupio, ali su ljudi u povećanoj tenziji i beznačajan događaj. Boga mi, trebao im je jedno skoro minut da se vrate, u stanju u kome su…. Posle su to sve heroji, ali tada im je trebao skoro minut da se vrate. Dakle, sigurno je nekog uzroka bilo, nešto je bilo, ali da mora da bude nešto dramatično da bi ljudi tako reagovali, to je netačno, ali ja vam iz prve ruke govorim. Slušao sam neke, pa oni su psiholozi, oni sada ulaze u teorije, ma ne, što kaže onaj, ja odo. Dakle, tačno sam bio tada tu i video sam i smejao sam se ko lud, kako mi sada čekamo rezultate izbora, ali jedan udarac kontejnera je naterao u bežaniju 1.500 ljudi. Isto. Zašto beže ka ćoškovima? Podsvesno. Ako misli da je opasno, čovek neće da bude gde može opasnost da mu dođe sa svih strana i on podsvesno ide ka zidu, ide ka nečemu što mu se čini da je bezbedno. Identično postupanje je bilo 24. septembra 2000. godine na Terazijama, mislim, negde oko 11.00 sati uveče. Potpuno isto. Šta je bilo tačno? Šta su bili tačni povodi? To će se videti, ali da znaju građani da ta priča – nemoguće je da toliki broj ljudi tako se ponaša, a da ništa u ovom smislu ozbiljnijeg nije bilo moguće. Dokazano iskustveno, provereno, moguće je. Šta nam valja činiti? Ozbiljno mora da se krene u vraćanje nastave. To je apsolutno prioritet svih prioriteta. Ja sam bio nezadovoljan što se ne primenjuju Ustav i zakon inače, ali sada više to ne može da se ne primenjuje, a naročito kada su u pitanju osnovne i srednje škole, a sa studentima, poziv za njih, oni ovo ne gledaju, ali možda će im neko preneti – krenite da preispitujete svoje stavove. Imaš ti pravo da smatraš da nešto nije ispunjeno, koliko god hoćeš, bio u pravu ili ne bio, ali nemaš pravo da blokiraš fakultet. Apsolutno nemaš. Nanosiš Srbiji neverovatnu štetu. Prvo, postupaš protivustavno, pa onda nanosiš Srbiji neverovatnu štetu. U kojim okolnostima? Pogledajte, o tome sam isto ranije govorio, povećanje eskalacije napada na srpski narod, Republiku Srpsku i Srbiju. Zašto i Srbiju? Zato što je potpuna destabilizacija regiona na delu, potpuni pokušaj da se ponovo region uvuče u haos preko onoga što se formalno radi Dodiku, Viškoviću i predsedniku Skupštine Republike Srpske. Suštinski je to mnogo dublja stvar, mnogo dublja igra, to su globalističke strukture koje žele da dokažu i u Rumuniji, i u Mađarskoj, i u Republici Srpskoj, i na Kosovu, i ovde, i u Siriji, i protiv Hutija itd, žele da pokažu da sve to mora da vri, da sve to mora da ide u haos. Studenti, u tim okolnostima napada na srpski narod, Republiku Srpsku i Republiku Srbiju smatrati da imati jedan minut vremena da još budete u blokadi zato što smatrate da vam neki zahtevi nisu ispunjeni .. Lično mislim da kod drugog zahteva moramo da zahtevamo i od policije i od tužilaštva da preciznije se izjasne, detaljnije i preciznije o svakom od tih elemenata koji još uvek nisu dobili u javnosti dovoljno razjašnjenje. Moguće da su u postupcima dobili, ali moraju svi da se nauče da u ovako povišenim tenzijama ne može da se komunicira sa javnošću na uobičajeni način. Mora mnogo više da se bude otvoren i za novinarska pitanja i za objašnjenje itd, bez obzira što studenti ne žele razgovor. Sam idi u objašnjenja, pa ćeš dokazati da si postupio ili će se ostaviti da nisu postupio. To nam je prvi zadatak. Drugi zadatak nam je da, ako bude vremena u daljem radu ove Skupštine, bitno popravimo da nema više ne transparentnosti kada država troši pare, osim tamo gde je nacionalna bezbednost. To je okej. Da tu značajno doprinesemo kako stvari treba da izgledaju, a sve drugo je odgovornost, pre svega, na vladajućoj grupaciji u onom smislu u kom sam govorio, vaše borbe protiv korupcije i kriminala za ubuduće. Vi ste tu u pravu – korupcija i kriminal tamo gde je bilo za u prošlost je stvar državnih organa, ali vaši kadrovi i postupanje za budućnost je i te kako stvar i vaše vladajuće grupacije. Na kraju jedna pohvala za naš državni vrh u pogledu reakcije za nesreću koja se dogodila u Makedoniji. To je bilo pravovremeno. To je bilo po dubini, po sadržini, po načinu pomoći maksimum što je Srbija trebala da uradi i veoma mi je drago da smo na taj način postupili u slučaju te teške tragedija koja se dogodila. Rekao sam u Makedoniji, ali to sad ne sme da se kaže, u Severnoj Makedoniji. Hvala vam. 

EDIN ĐERLEK: Hvala. Reč ima narodni poslanik Milenko Jovanov. 

MILENKO JOVANOV: Nekoliko stvari samo, a da ne ulazim sada u kompletnu analizu, jer nema ni smisla i imali biste svega dva minuta da odgovorite, a dosta tema ste otvorili. Ono gde bih voleo da ste u pravu, iskreno bih voleo da ste u pravu, a nisam siguran da ste u pravu, to je taj konsenzus koji ste spomenuli i saglasje između studenata, nekih političkih struktura itd. Šta mi govori da tu treba biti oprezan? Onaj snimak iz Novog Sada gde vi vidite da postoji struktura, a ne pričam o bilo kome, ja pričam o strukturi koja je pokrenula sve ovo. Dakle, Mila Pajić i ti ljudi koje smo imali prilike da slušamo su prvi krenuli u blokade fakulteta, jer Novi Sad je krenuo, a Beograd se priključio, a onda i ostali. Ti ljudi su sami govorili o tome da su, pod jedan, na plenume, već gurali priču o prelaznoj Vladi i, pod dva, da su hteli na samom skupu da krenu sa pričom prelazna Vlada itd. Sad, to meni govori dve stvari. Prvo da jedan deo njih u najblažem, u najmanju ruku, nije iskreno apolitičan, kako želi da se predstavi, nego je vrlo političan, a drugo, da postoji među njima veliki broj ljudi koji su podložni različitim uticajima i faktički su amorfni što se tiče tih nekih stavova i lako nekim pritiskom itd. ti stavovi mogu da im se nametnu. Zato je i izabran sistem plenuma, kao sistem organizovanja celih tih ćelija, kako već da ih zovemo, celog tog protesta, zato što tu više nema nikakvog uvida ko ima pravo da prisustvuje plenumu, a ko nema pravo da prisustvuje plenumu. Dođe sa jednog fakulteta na drugi fakultet, njih 20 preglasa 10 sa onog fakulteta itd. Ja tu ne pričam o onome što nisam se nešto i susretao, nego pričam o onome što je pričao Čedomir Antić. To nije čovek koji podržava ovu vlast, nema razloga da govori bilo šta što nije istina da bi im rekao u prilog vlasti. On je sam pričao o tome da je sa njegovih vežbi ili predavanja bukvalno neka nepoznata grupa izbacila njegove studente. E, sada to znači da oni imaju mehanizme uticaja na to da jednog dana i prelazna Vlada postane tema. Ono što u ovom trenutku i u budućnosti je brana prelaznoj Vladi, to je predsednik Republike, jer vi kad vidite i stavove Proglasa, gde se oni zalažu za narodnu ili kako se više i zove, suština da je prelazna Vlada, kako je krste nije ni važno, gde i oni sami kažu - mandat mora da da predsednik Republike. Predsednik Republike je rekao da za to mandat neće dati, tačka i tu se ta priča završava. Što se tiče ovog drugog dela, što se tiče nas kao organizacije, mi smo apsolutno svesni činjenice da neke stvari i kod nas moramo da menjamo, da moramo da menjamo i neke ljude i neka ponašanja. Ali, na kraju krajeva, mi smo politička organizacija, koja je u prošlosti pokazala i to u bliskoj prošlosti pokazala da je vrlo otvorena i sklona takvim izmenama i takvim promenama i menjali smo i u poslaničkom klubu i u Vladi i na raznim drugim nivoima i lično, ako mogu da budem krajnje ličan u ovom trenutku, moje neko mišljenje i ne bežim od toga i smatram da apsolutno ne treba bežati od ozbiljnih promena, dakle, kada govorimo o kadrovskim promenama i po dubini i po širini, dakle, i dubinski i vodoravno da se što šire zahvati, da se sve preispita i ne vidim da bilo ko od nas treba nekakvo svoje mesto i svoju poziciju da doživljava takvom da iz nekog razloga ima problem da mu se kaže - slušaj ideš malo u drugi plan. Na kraju krajeva, to su sve normalni politički procesi i to je nešto što je potpuno uobičajeno. Sada stepen korupcije je jedno percepcija, korupcije je drugo. Ta priča, opet kažem, ja nemam problem sa tim da se bilo šta ispita, istraži, još pre par godina ili 2020. godini, u tom mandatu u ovoj Skupštini govorio da je za mene najveća hulja i najveća bitanga onaj ko se sakrije iza imena Aleksandra Vučića i onda to zloupotrebljava tako da se bogati, da otima od naroda, ali vi jednostavno za sve to moraju da postoje dokazi znate i sami. Pravnik ste, vrlo dobar pravnik, dakle, znate kako stvari tu funkcionišu. Da bi se te stvari dokazale tu mora mnogo ozbiljnije da se dokazuje od onoga što je percepcija i od onoga što se priča i od onoga što se da čuti. Tako da, sve u svemu, nadam se da ste za ovo u pravu. Kažem, voleo bih da ste u pravu. Plašim se da niste, ali ajde da neka Bog da da bude da ja grešim, a da vi budete u pravu. Bilo bi dobro za ovu zemlju pre svega, a za ovo ostalo, to je naša interna stvar i mi ćemo se time ozbiljno pozabaviti. Ali, opet kažem, svesni smo mi da postoje građani koji su protiv nas, koji su protiv ove vlasti, koji smatraju da mi sve što radimo radimo naopako i to nije sporno. To je demokratija, na kraju krajeva. Ono što je problem i gde ja vidim problem, na kraju krajeva i vi ste protiv ove vlasti, ali vi niste sebi dozvolili da vas N1, „Nova S“ ili neko treći radikalizuje dotle da nas ovde gađate dimnim bombama. Neki drugi ljudi su tome podlegli i mi se sa tim suočavamo. Sad, šta se tu dalje iza brda valja i šta je tu dalje iza kulisa i ko to želi i zašto želi, tu sam apsolutno saglasan sa ovim što ste rekli. Malo je to širi plan, malo je to šira priča, ali da ne ulazim u to. Hvala. 

EDIN ĐERLEK: Hvala. Reč ima Snežana Paunović. 

SNEŽANA PAUNOVIĆ: Hvala potpredsedniče. Možda je poštenije da repliku, pošto Milenko i ja ipak imamo malo više vremena. 

EDIN ĐERLEK: Hvala. Reč ima Branko Pavlović. 

BRANKO PAVLOVIĆ: Vrlo kratko, neću ni dva minuta. Sve se ja to slažem. U velikoj meri nas je neprijatelj nadigrao i postigao tačke oslonca preko kojih sada pokušava da diriguje političku scenu u Srbiji, ali je na sreću naišao na kontru kod značajnog broja mladih ljudi. To spajanje Proglasa i njih sa protestima je trebalo da se dogodi u Novom Sadu, pa im je propalo. Bombe, baklje i ostalo je panični pokušaj radikalizacije zato što im je propalo. Dakle, da li opasnost postoji? Apsolutno, da se to nekako spoji, ali da li tu ima elemenata očigledno zdravog patriotskog razmišljanja. Bila je zastava UČK, ali bilo je hiljade srpskih zastava i bilo je da se ogroman broj ljudi razišao kada su studenti rekli – ovo nije više naš protest, što je i te kako omogućilo snagama reda da bez problema uz velike napore, suzdržanost i sve ostalo održe stvari do kraja. Ja na to mislim. Dakle, da li smo u jednom trenutku nadigrani – jesmo. Da li su ovi o kojima ste vi govorili poimence, njima se bavi tužilaštvo. Tako da, njih nisam ni spominjao. To se valjda podrazumeva. Ali, mnogo šire je to ispiranje mozgova, mnogo šire je ta mržnja usađena u ljude i tu smo nadigrani. I sad, tu smo gde smo. Treba da vidimo kako sada dalje iz toga da izlazimo i mislim da je vrlo dobro tražiti pozitivnu kopču gde god se može. Tamo gde se ne može, ne može. Hvala. 

EDIN ĐERLEK: Reč ima Snežana Paunović. 

SNEŽANA PAUNOVIĆ: Hvala potpredsedniče. Složiću se sa vama u prvom delu u kom ste rekli da nisam u pravu kada kažem da rektor Beogradskog univerziteta mora da razmišlja i o jednim i o drugim studentima. Slušajući vas, shvatam da sam pogrešila. U pravu ste, njegova veća obaveza su studenti koji nisu u blokadi. To je tačno. Treba saslušati da bi čovek ispravio samog sebe ili smanjio toleranciju, a pokušala sam da imam i u odnosu na ove studente koji su u blokadama, o kojima govorite, možda ste i tu delimično u pravu. Ono što, uz napomenu da nisam zaista znala da ste pripadali tom bloku okupljenom oko DOS-a te 1999. godine, ono što ne mogu da prihvatim jeste ta tvrdnja o broju glasova i o tome da ta prelazna Vlada nije bila Vlada koja je otela suverenitet. Reći ću vam zašto. Da je to bilo tako ubedljivo, kako tvrdite, mi bismo uredno kao svaka civilizovana pravno uređena država sačekali drugi krug predsedničkih izbora. To se nije desilo. Neko je smislio to što danas zovu Petooktobarska revolucija. U tom kontekstu treba reći naglas da nisu poništeni samo glasovi iz Crne Gore. Tada nam se prvi put, gospodine Pavloviću, dogodilo da je zvanično država Srbija poništila ljude sa KiM i to je bila jedna tendencija koja nije opadala sa godinama. Tako da, u tom kontekstu ja govorim, ali kako god da je bilo Slobodan Milošević i SPS su prihvatili da ne insistiraju na drugom krugu i tu se ta priča završava. Ja samo opominjem da je princip nekako sličan, samo što u ovom trenutku nema tog preduslova koji je ključan, dogodili su se neki izbori koji su bili upitni, pa svejedno je ko je u pravu, vi koji tvrdite da je Koštunica imao 600.000 glasova više, na bazi zapisnika, ili ja koja tvrdim da to do kraja niko nije prebrojao samo zato da ne bismo ušli u onaj drugi krug za koji je bilo sigurno da Koštunica neće dobiti. Desili su se određeni izbori, a sada pokušavamo da po istoj matrici, kako smo jednom destabilizovali Srbiju, to uradimo ponovo, ali ovog puta bez parlamentarnih izbora, bez bilo kakvih izbora, namećući volju pojedinaca kao sveto pismo. Opet u pokušaju da improvizujemo neku revoluciju. Zato sam u svom izlaganju rekla da je važno da se subota završila na način na koji se završila. Da nismo došli do faze da u ovoj atmosferi koja, slažem se sa vama, i suviše je napeta, u određenim momentima poprima konture šizofrenog i izaziva kod ljudi možda ono što ni sami nisu znali da imaju. Eskalira i dovede do jednog sukoba koji bi bio samo i isključivo na štetu Srbije i svih nas. Istorijska sramota. Još jedna u nizu, jer ponovo kažem ako se vratimo unazad prebrojaćemo takvih istorijskih sramota srpskog naroda koliko god hoćete. Naravno, imamo razloga za ponos, ali naravno i greške na kojima ništa nismo naučili. Da li su se u subotu na ulici našli ljudi koji su nezadovoljni politikom ove vlasti, sistemom, SPS, SNS, SDPS, bilo kim iz ove vladajuće koalicije, verovatno da da. Da li su ljuti zbog globalne politike ili ponašanja pojedinaca u svojoj sredini? I toga ima. Ali to je upravo ona priča zbog koje sam rekla da moramo da sednemo i da izanaliziramo prvi svi sami sebe gledajući se u ogledalo, ali da ne stavljamo pod tepih sve ono što nas upozorava da neko već primenjenu matricu pokušava da nam primeni ponovo i dovede na vlast neke eksperte sa kojima mi nismo profitirali i nismo imali nikakvu sreću zahvaljujući tome, jer u konačnoj verziji ko su ljudi koji bi mogli danas da kažu sa preciznošću ko su eksperti i među nama i mimo nas. Mi imamo četiri meseca jedan pokušaj da se formiraju paralelne strukture, što takođe nije zdravo, što takođe vodi u anarhiju. Nezadovoljstvo čime god motivisano se rešava na način što razgovarate sa onim ko to nezadovoljstvo izaziva. Odbijanje razgovora, formiranje paralelnih institucija, formiranje nekakvih plenuma o kojima ste vrlo sadržajno govorili, a da istovremeno imate apsolutnu potrebu da jedini legitimni legalni plenum u državi Srbiji ne radi zato što su tamo došli neki ljudi koji to fizički pokušavaju da spreče, fizički nasrćući na svoje kolege, bacajući dimne bombe, e to je paradoks koji se ovde dešava. Zato ja sumnjam u poruku da je jedan od zahteva da institucije rade, ako mi sve vreme imamo opstrukciju institucija do onog nivoa do kog ste rekli da mislite da je trebalo da se prekine sednica. Možda je bilo za sve nas zdravije i korisnije da smo izašli iz onog oblaka dima, ali bi verujte mi na reč, oni koji nam iz dana u dan spinovima kreiraju kobajagi politiku, objašnjavali bi kako su pobedili, isterali predstavnike vladajuće većine, odnosno narodne poslanike iz parlamenta Republike Srbije i da parlament Republike Srbije više ne radi. E, to bi bilo otimanje narodnog suvereniteta čiji smo nosioci i pojedinačno i kolektivno. Želim da verujem da će iz svega ovoga što se dogodilo u subotu, makar studenti shvatiti da najpre treba da ispoštuju svoje kolege, svoje drugare, svoje prijatelje, a onda i sami sebe, da se vrate i završe ovu godinu ako za to nije kasno, da se prestane sa manipulacijom kada su u pitanju srednje i osnovne škole i da profesori i nastavnici koji imaju političku ambiciju to pretoče u jednu političku grupaciju, kako god je zvali, pa ako im je idol Proglas, evo neka stanu iza njega, meni je sasvim svejedno, ali da se politikom bave tamo gde je politici mesto, a da se obrazovne institucije vrate na onaj nivo koji im pripada, zapravo da se bave isključivo i samo obrazovanjem dece, jer ćemo u svakoj drugoj varijanti, ako već nismo izgubili generaciju, generaciju osmih razreda osnovnih škola kojima predstoji završni ispit, za sve njih je ovo ozbiljan hendikep, a da vam pravo kažem i ozbiljan višak vremena za koji nisam sigurna kako ga koriste i da li iz toga može da se desi neka nova šteta. Hvala vam. 

EDIN ĐERLEK: Zahvaljujem. Reč ima narodni poslanik Milija Miletić. 

MILIJA MILETIĆ: Poštovani potpredsedniče, gospodine Đerlek, uvažene kolege poslanici, građani Srbije, ja ću kao predstavnik i predsednik Ujedinjene seljačke stranke, a u ime poslaničkog kluba Zdrava Srbija-Ruska stranka-Ujedinjena seljačka stranka, prvo izraziti duboko saučešće svim porodicama, ljudima koji su izgubili živote. Cela Severna Makedonija zbog toga žali i stvarno mi je velika žalost i svima nama. Sa druge strane, naša država Srbija kao dobar prijatelj je uvek bila uz sve naše dobre komšije. Kada je teško, kada je najteže, Srbija je bila uz njih. Zato uvek tako treba nastupati i pomagati svakome, jer je to tako i tako će uvek biti. Jedna velika tragedija se dogodila, ali mora se ići dalje. Zato mislim da ćemo mi ovde narednih dana imati mogućnost da razgovaramo o svemu, o svim problemima koji su nam se dešavali. To sam prvo hteo da kažem, jer svakog od nas to pogađa, to su mlada deca, mladi ljudi, to je nešto najtragičnije. Zadovoljstvo mi je što je tu predsedavajući gospodin Đerlek, mladi političar, čovek koji se bavi politikom, čovek koji predstavlja stranku Pravde i poverenja, stranku sa kojom Ujedinjena seljačka stranka ima protokol o saradnji. Sarađujemo od 2021. godine kada sam bio član poslaničkog kluba gde je bio pokojni gospodin Zukorlić, čovek koga svi znamo. Čovek o kome se sada govori da je bio nešto najbolje, koji je živeo i radio za Srbiju, tako da je zadovoljstvo što vodite ovu sednicu sada, mada je danas veoma težak dan i ono što se desilo, velika tragedija kod naših komšija u Severnoj Makedoniji. Inače, pomenuću samo, danas je 18. mart, a 18. marta 1780. godine je rođen Miloš Obrenović. Veliki čovek, veliki državnik, vođa Drugog srpskog ustanka, čovek koji je uveo državnost Srbije, čovek koji je bio veliki za nas sada. Dana 18. marta 2018. godine Putin je pobedio na izborima u Rusiji. Putin koji je sada veliki čovek, koji zajedno sa Trampom razgovara da se nađe najbolje rešenje za mir, za stabilnost i kod njih i u Ukrajini, a i u celom svetu, čovek koga obožava veliki broj naših Srba, veliki broj pravoslavaca. Dakle, 18. mart 2004. godine, taj dan za nas Srbe, na taj dan je nešto najgore što se moglo desiti za nas u Srbiji. Tačnije, 17, 18. i 19. marta 2004. godine, pre 21 godinu su šiptari, OVK, albanski ekstremisti iskoristili priliku i proterali preko 4.000 naših Srba sa KiM, preko 930 kuća su tada zapaljene, uništene, 28 ljudi je tada izgubilo živote. Tih dana se desila tragedija, tada je bio veliki pogrom za nas. To moje kolege koje dole žive znaju i oni su to osetili. E, to mi ne smemo zaboraviti. Tada smo imali dole misiju UNMIK-a koji su imali 12.000 ljudi, imali su još 4.000 vojnika, ali tih dana neko je tu zatajio, ili je to možda bio neki dogovor da se naši Srbi izbace, isteraju sa svojih ognjišta. No, moje pitanje jeste gde je tada bio vrh države Srbije? Gde je tada bio predsednik Srbije? E, to ne smemo zaboraviti. Dvadeset jedna godina pogroma naših ljudi sa Kosova i Metohije, gde su 16 naših pravoslavnih crkava uništene, gde se desio stvarno da je veliki broj ikona, fresaka uništeno, knjige rođenih, knjige venčanih, sve je to uništeno. Zbog čega? Pa, svi znamo, da bi se srpski narod iselio sa Kosova i Metohije. Dragi moji prijatelji, mi smo uvek bile dobre komšije, to znači komšije sa državama koje su priznate, ali mi naše Kosovo i Metohiju sigurno nećemo dati i to niko ne sme i ne može od nas očekivati. Polako, globalna politika se menja, videćemo šta će biti sutra. Za mene kao čoveka zato su ti dani veoma bitni, ali evo današnjih dana desio se isto nemio slučaj. Miloš Pavlović, mladi student je napadnut, povređen. Kako smo čuli, policija radi svoj posao i taj nasilnik je uhapšen. I pre toga su se dešavali napadi na studente, gde su isto takvi nasilnici odgovarali i odgovaraće pred zakonom. Evo, mene kao čoveka, kao čoveka koji živi u jednoj maloj sredini, opština Svrljig je jena od najnerazvijenijih opština u Srbiji, gde tamo kod nas ima mladih ljudi koji žele tamo da ostanu i zato ja ovde u Skupštini uvek govorim jezikom ljudi koji tamo žive. Dosta puta pogrešim padež zato što jednostavno tako govorim kako sam naučen tamo i kako se govori kod nas, ali s druge strane govorim o svim onim stvarima koje su bitne za nas koji živimo na jugoistoku Srbije. Prošli put sam govorio o problemima železničke pruge, branika na pružnim prelazima, o problemima puta koji ide od Niša, Svrljiga prema Knjaževcu, put koji je veoma frekventan, put koji je veoma ruiniran. Govorio sam i o problemima Stare planine, govorio sam i o Nišu, kako je aerodrom u Nišu nešto što je stvarno za nas svetla tačka, kako se razvija, kako je veliki broj letova već veoma frekventan. Govorio sam da će tamo niški aerodrom biti sada nadograđen i još prošireni kapaciteti, što je za nas veoma dobro. Govorio sam i o ostalim problemima koji se tiču svakog našeg čoveka, za bračnu zajednicu, da je dobro što se stanovi sada obezbeđuju za mlade studente, za mlade ljude i to podržavam, normalno. To su sve stvari koje utiču za te naše ljude da ostanu tamo da žive. S druge strane, mislim da svi mi koji smo tu moramo da nađemo rešenja, konkretna rešenja vezano za mladost, za mlade bračne parove, jer mahom svi ti projekti koji se dešavaju dešavaju se u Beogradu, u nekim velikim centrima, dok mi tamo kod nas, mi tražimo makar ono malo. Ja kažem, u mojoj opštini je bitno kad bismo mogli da odradimo tu fiskulturnu salu koja je započeta još prošlog veka, a još nije završena. Imali smo još neke projekte započete, a nisu završeni. Za nas bi to bio veliki iskorak, da mladi ljudi mogu da se bave sportom. Sve ostale stvari o kojima sam govorio i o kojima ću govoriti i sada i u narednom periodu, to su naše žene koje žive u seoskim područjima, žene majke, porodilje. O tome sam govorio, neću sada da se ponavljam, mada sam siguran i bitno je da svaka trudnica, odnosno buduća porodilja treba da ima 12 meseci plaćenih od dana kada se porodi, a ne od dana kada dobije to porodiljsko bolovanje. Mislim, to su stvari koje se dešavaju, to su stvari koje su bitne i o tome se govori isto, jer te majke, sutra te porodilje doje decu, neko doji decu malo manje, neko više, neko doji decu deset, 12 meseci, a ona mora da se vrati na posao ukoliko ima posao. Veliki problem naših tih malih sredina jeste i to, jutros je bilo na nekoj televiziji da žene poljoprivrednici ili žene koje žive u tim malim sredinama koje imaju više od 45 godina se teže zapošljavaju, što i jeste, jer kad neko sutra dođe, neki privredni subjekt želi da uposli, otvori svoj pogon u nekoj maloj sredini, ja kažem Svrljig, Bela Palanka i Gadžin Han, Sokobanja, neće mi zameriti koleginica, ona se pobuni što ja govorim o Sokobanji, zato što se Sokobanja nalazi pored Svrljiga, to je naš komšija, ti privredni subjekti žele da uposle mlade ljude, a te žene koje imaju od 45 do 60 godina izbegavaju da ih zaposle, verovatno zbog toga što su možda malo ostarele, ali verujte mi, te žene su stub domaćinstva, stub kuće, one su očuvale svoju decu, sada čuvaju unučiće, ali one sigurno mogu da rade i mi moramo naći rešenja da poslodavci koji rade i otvaraju svoje pogone u takvim malim sredinama kao što je opština Svrljig, da se tim poslodavcima maksimalno da neki vetar u leđa kada otvore radno mesto u takvim opštinama kao što je opština moja devastirana, demografski ugrožena, da u tim opštinama ti poslodavci imaju veće benefite, da oni tamo otvaraju radna mesta i da se njima da veći benefit za upošljavanje takvih žena, odnosno osoba koje imaju više od 45, odnosno do 62 ili 65 godina ako su to muškarci. Znači, to je jedna bitna stvar. Još nešto bitno za mene kao čoveka koji dolazi iz jedne male sredine, to se dešava kod nas u Svrljigu, to je slično i u drugim tim malim sredinama, da ako dođe neki mali privredni subjekt kod nas i želi da uposli ljude država pomaže svojim određenim subvencijama, dešava se da neki od tih privrednih subjekata iskoriste i odu. Ali, s druge strane, imamo dosta tih privrednih subjekata koji su otvorili svoje pogone kod nas u našim malim sredinama gde je Fond za razvoj Republike Srbije, evo konkretno Fond za razvoj Republike Srbije kod nas je veoma aktivan u tim malim sredinama, ali imamo sada određene subjekte koji su konkurisali ispred Fonda za razvoj da dobiju određena sredstva za neke nove projekte, za upošljavanje novih ljudi ili pak da ovi ljudi koji tamo rade opstanu tamo da se ti pogoni ne zatvaraju. Evo, od Nove godine, sada je već 18. mart, imamo potrebu, više puta smo, ja sam više puta tražio i nadležno ministarstvo i Fond za razvoj i privredni subjekti koji tamo već rade počeli su da otpuštaju određeni broj ljudi baš zbog toga što se desila neka promena u njihovom odnosu, odnosno oni imaju svoje partnere u nekim okolnim zemljama. Sada se promenio taj njihov odnos i oni sada, država Srbija, odnosno Fond za razvoj treba da obezbedi sredstva kojima će da se potpomogne ta firma. Do dana današnjeg, recimo, još nije, sve je prošlo u Fondu za razvoj, čeka se samo da zakaže upravni odbor, ali još nema i on čovek je već otpustio 20, a sada još 30 ljudi, a za malu opštinu kao što je moja 50 radnih mesta manje je, verujte, katastrofa, to je isto kao kada bi u Beogradu izgubilo 150.000 ljudi posao. Moramo imati više sluha za te male sredine, za te privredne subjekte u malim sredinama. Suština svega jeste zapošljavanje, čuvanje radnih mesta jeste prioritet za našu Vladu, za ministarstvo, jer sredine kao što je opština Svrljig, Knjaževac, Bela Palanka, Gadžin Han, Boljevac i veliki broj takvih opština, svaki čovek koji ostane kod nas da radi, da živi, da stvara porodicu, on će čuvati svoje ognjište. Verujte mi, to će biti dobro za sve nas u Srbiji. To su mahom pogranične opštine, koje žele i ti ljudi tamo žele da ostanu da žive, ali zbog ovakve situacije da nema dovoljno radnih mesta, pa ljudi sada traže posao u Nišu, neko traži u Beogradu, neko traži van granica naše opštine. Baš zbog toga mislim da je potrebno da se obezbede prijemčiviji krediti, subvencije kojima će se moći konkretno delovati na teritorije takvih opština. Mislim da je to jedno od rešenja, što se tiče poljoprivrede, razvoja poljoprivrede i stočarstva. O tome smo više puta govorili. To je naša velika šansa. Ali, s druge strane, moraju se praviti pravilnici, uredbe takve da ti ljudi koji tamo žive mogu da tu apliciraju, da mogu tu da konkurišu. Bitno je kada se konkuriše za određeni projekat u okviru Ministarstva poljoprivrede, ali verujte mi, veliki broj mojih ljudi iz našeg kraja to i ne znaju i ne mogu ili jednostavno nemaju uslove da konkurišu, zato što su tako napravljeni, lepo zvuči, ali taj čovek iz male sredine ne može da konkuriše. Sve su ovo stvari koje se tiču malih sredina u okviru projekata, zapošljavanja, u okviru infrastrukture, u okviru svega onog. To su sve stvari kojim se mora omogućiti rad, opstanak u tim našim malim sredinama. Ja sam čovek koji je uvek bio za toleranciju, za poštovanje, za uvažavanje, uvek sam bio za to da se smire strasti. Imali smo unazad nekoliko dana veliki broj ljudi u Beogradu, tačnije u subotu bio je veliki broj ljudi, po procenama naše policije, 107.000 ljudi. To je stvarno veliki broj. Imali smo u jednom trenutku i neke male probleme, ali policija je maksimalno odradila svoj posao. Još jednom, podržavam sve ono što je normalno, podržavam sve ono što ide na to da se ljudi pomire. Unazad nekoliko dana, šef poslaničkog kluba Miloljub Albijanić je govorio, gde je pozvao i patrijarha i predsednika SANU organizacije da pozovu, oni su to uradili. To nama znači pomirenje. I da nadležni organi rade svoj posao, policija, tužilaštvo i svi oni rade svoj posao, da se njima niko ne meša u njihov rad. Verujte mi, moramo imati razumevanja za svakog čoveka i za one ljude koji su mladi, koji su tada izašli na ulice i za one ljude koji žele da uče, to su isto mladi ljudi koji žele da uče i za one ljude koji žive u malim sredinama, koji žele tamo da ostanu, a i one ljude koji žive u velikim centrima. Kao predsednik Ujedinjene seljačke stranke i okviru našeg kluba Zdrava Srbija – Ruska stranka – Ujedinjena seljačka stranka, mi ćemo glasati i podržati sve ove predloge dnevnog reda današnjeg dana. Glasaćemo za potpredsednicu Skupštine Nevenu Đurić, mladu osobu, kako je malopre govorio kolega, mladu osoba koja iza sebe ima iskustvo i znanje, ali s druge strane, ima i budućnost. Takvim mladim ljudima treba da damo podršku. I ostali odbori i sve ono što je potrebno, mi ćemo glasati, jer mislim da Srbiji treba poštovanje institucija, Srbiji treba ovog trenutka da se ljudi smire, da se smire tenzije i da idemo napred. Još jednom, mislim da je sve ovo što smo danas govorili potrebno, da u miru i toleranciji idemo napred. Hvala lepo. 

EDIN ĐERLEK: Hvala. Sada prelazimo na listu govornika. Prva na listi je narodna poslanica Zagorka Aleksić. 

ZAGORKA ALEKSIĆ: Poštovane kolege, izražavam najdublje saučešće porodicama žrtava i narodu Severne Makedonije zbog nezapamćene tragedije koja se dogodila u Kočanima. Mi ćemo glasati i za gospođu Đurić, da se izabere za potpredsednicu Skupštine, kao i za ostale tačke dnevnog reda sa ove rasprave. Skup koji se održao u subotu je bio zaista veliki izazov za ovu državu, uprkos pojedinačnim ekscesima, nasilju koje je počelo već u petak, očuvala se opšta bezbednost i sigurnost. Ipak, postavlja se pitanje – šta bi se desilo da se nisu razotkrile očigledne namere novosadske grupe i hapšenja koja su potom usledila? Ova grupa, od koje se sada mnogi brže-bolje ograđuju, imala je za cilj rušenje ove države, nasilno preuzimanje institucija. Oni su očigledno obučavani. Iako totalni amateri, ipak dovoljno opasni, važno je da su delom procesuirani. Do pre nekih desetak godina, kada smo govorili o ekstremnim grupama koje propagiraju ideološka uverenja, koja se graniče i sa onim zabranjenim, uvek smo obraćali pažnju na delovanje krajnje desnih ekstremističkih grupa. Današnji trenutak govori o krajnje levim ekstremističkim grupama, čije su ideološke postavke vrlo prisutne u današnjem društvenom životu, pa vidimo da se aktuelizuje, na primer, i danas potpuno utopistički koncept direktne demokratije, nasuprot predstavničkoj, koja je za većinu, sigurna sam, jedini normalni i prihvatljiv model. Ove ekstremne grupe deluju i u AP Vojvodini, pa smo svesni i vrlo prisutnih autonomaških tendencija, koje uopšte nisu nova stvar, ali jesu opasnost i jesu pitanje koje ne smemo i nećemo da ostavimo nekim novim generacijama. Mi smo sigurni da će se Vojvodina kao deo Srbije očuvati, uostalom, to je nesumnjiva volja našeg naroda, kao i svih ostalih naroda koji u njoj žive. Ako je neko do sada sumnjao u sprovođenje obojene revolucije u Srbiji, nakon vandalizma u Narodnoj skupštini i otkrivanja jasnih intencija novosadske grupe više nema nikakve sumnje. Iako je najveći broj naših građana došao da u subotu protestuje u miru, mi znamo kakva se atmosfera stvarala uoči tog skupa. Atmosfera uoči državnog udara, atmosfera i akti koji nisu ništa drugo, već pozivi na linč neistomišljenika, poziv za upad u Narodnu skupštinu, Radio-televiziju Srbije i ostale institucije i videli smo na kakve sve akcije. Državni udar se nije desio, nije se desila nasilna smena vlasti, na žalost mnogih iz opozicije. Što se tiče nas, volja građana se proverava samo i isključivo na izborima. Smatramo da je od velikog značaja hitno normalizovati nastavu u pojedinim osnovnim školama. Postavljamo pitanje – kako će učenici nadoknaditi gradivo? Mi stalno spominjemo akademsku godinu, a sa druge strane, voljom jednog dela nastavnika, za jedan deo učenika osnovnih škola propalo je celo prvo tromesečje drugog polugođa. I da, postaje sve veće i masovnije neformalno organizovanje grupe roditelja koji se zalažu za povratak učenika u škole. To su ljudi koji žele da njihova deca ostvaruju svoje pravo na osnovno obrazovanje, koje ne samo da je pravo, već je i ustavna obaveza. To su ljudi koji nisu pristali na relativizaciju stvarnosti, koja se najviše ogleda u tezi da učenici, navodno, umesto nastave, prisustvuju jednom času, a to je čas univerzalnih vrednosti, i koji ne pristaju na neki sud koji se danas plasira, da ekskluzivno pravo prenošenja tih univerzalnih vrednosti deci imaju samo nastavnici koji ne žele da drže nastavu. To su ljudi koji samo žele da se školska godina nastavi normalno. Hvala vam. 

EDIN ĐERLEK: Hvala. Sledeća na listi je narodni poslanik Sonja Pernat, koja očigledno nije u sali. Sledeći je narodni poslanik Đorđo Đorđić. Takođe nije tu. Prelazimo na narodnog poslanika Slobodana Nikolića. Izvolite. 

SLOBODAN NIKOLIĆ: Poštovani potpredsedniče, poštovane kolege, želeo bih sa par reči da se osvrnem na ovaj poslednji događaj. Prethodni govornik, kolega Milija Miletić je propustio da kaže da je na ovom protestu, mirnom protestu, uništeno 186 traktora koji su bili parkirani u krugu ili oko Pionirskog parka, a da je došlo negde oko 138 traktora koji su učestvovali da podrže one učesnike u protestu. Takođe, kao dete prosvetnih radnika, želeo bih da naglasim da su u Srbiji bile mnoge vlasti, i Karađorđevići, i Obrenovići, i socijalisti, i komunisti i četnici, ali se nikada nije desilo da učitelji i nastavnici neće da uče decu, što je njihova osnovna misija. Isto kao kada lekar polaže Hipokratovu zakletvu. Smatram da u narednom periodu treba da oštrije deluje buduća Vlada i da se uredi stanje u prosveti i da oni koji ne žele da rade ne primaju nikakav novac, da se raspiše konkurs, jer, kada su u pitanju osnovne škole, imam informaciju da dosta njih ima na birou. Što se tiče organizacije Proglas, sticajem okolnosti, jedan od glavnih vodiča te organizacije je moj zemljak Miodrag Jovanović. Ja ga znam još kao gimnazijalca, inteligentan je ali vrlo nevaspitan mladić još u to vreme. Ilustrovaću to jednim primerom. Kada sam zvao njegovog oca na telefon, pošto nije bilo mobilnih, on se obraća ocu i kaže - svinjo, zove te Nikolić. Tako da me ne čudi ovo njegovo ponašanje i sve ovo vezano za predlog za narodnu prelaznu Vladu. Takav predlog još nije poznat nigde u svetu, jer ovo je narodna prelazna Vlada koja je izabrana bila i koja će verovatno biti izabrana, da li rekonstrukcijom ili nekim novim izborima. Znači, narod samo na izborima može da menja Vladu i da uspostavlja rukovodstvo. Ja savetujem ovima koji su nezadovoljni postojećim stanjem da se organizuju politički i da nastupaju na izborima koji će biti sigurno u neko dogledno vreme. Na kraju, želeo bih da, svestan toga da ima ljudi koji ne podržavaju vladajuće stranke, SNS, SPS, niti prozapadne, niti Miloša Jovanovića posle svega, niti unuka Draže Mihajlovića, a rusofili su, da poslušaju i mišljenje zvaničnih institucija Kremlja, da bi "cvetna revolucija" kako kažu Rusi, tj. obojena, dovela do nesagledivih posledica, Srbija se verovatno nikada ne bi mogla da povrati od toga, i da poslušaju i priključe se ovim stavovima koje zastupa Skupština Srbije i većinskim stavovima koji su u Srbiji i da nas podrže, kao i da na nekim sledećim izborima iskažu ono političko raspoloženje koje sami osećaju. Eto, toliko. 

EDIN ĐERLEK: Hvala. Reč ima narodni poslanik Ivan Karić. 

IVAN KARIĆ: Zahvaljujem se. Poštovani predsedavajući, uvažene koleginice i kolege narodni poslanici, poštovani građani Srbije, današnji dan je dan kada i Srbija tuguje sa svojim komšijama Makedoncima i želim da uputim izraze najdubljeg saučešća građanima Republike Severne Makedonije povodom stravične tragedije koja se desila u diskoteci u Kočanima. Nažalost, uvek nas tragedije objedinjuju i uvek je solidarnost na najvišem nivou kada se dešavaju ovako strašni događaji. Mi pamtimo solidarnost makedonskog naroda i 1999. godine i 2014. godine, ali smo bili u Skoplju i 2016. godine, kada su oni bili u problemu, sećamo se i 2020, 2021. godine, kada je solidarnost između dva naroda bila na najvišem nivou. Mi smo sa Makedoncima povezani i politički i poslovno i prijateljski i rođački i živimo na ovom malom prostoru usmereni jedni na druge i važno je da se držimo u zlu zajedno. Kao što smo mi proveravali sa svojim prijateljima kako su, tako su i naša deca proveravala da li su njihovi prijatelji koje su upoznali na kampovima u Evropi predstavljajući Balkan da li su dobro. Ova tragedija je još jednom opomena za nas, za ceo region, da moramo da se kao mali narodi držimo zajedno i da sarađujemo. Danas je na dnevnom redu nekoliko važnih kadrovskih pitanja kojima treba da se upotpuni rad Narodne skupštine, ali i Narodne banke, Komisije za kontrolu državne pomoći i drugih institucija. Poslanička grupa Ivica Dačić - Socijalistička partija Srbije glasaće za sve ove predloge, podržaće sva zakonska rešenja i mi ćemo u danu za glasanje biti "za". Danas biramo i potpredsednicu Narodne skupštine. Kandidatkinja je narodna poslanica Nevena Đurić. Mi tu kandidaturu podržavamo i u posebnom uverenju da će ona doprineti još efikasnijem radu parlamenta. Ono što hoću kao jednu malu ilustraciju, jer nam često kolege koje nisu danas tu poturaju ogledalo, nazivajući nas raznoraznim pogrdnim imenima, a u Neveninoj biografiji stoji jedna savršena jednostavna reč, koja nas opisuje sve zajedno - završila Prirodno-matematički fakultet. A u njihovim biografijama, zamislite piše, pohađao, upisao, studirao. Pa, šta to znači, oni se sa nama izmotavaju, a njihove biografije su sve samo ne biografije dostojne kandidata za bilo koju državnu funkciju. U nekim normalnim okolnostima ovo možda ne bi bilo tako važno, ali kada nam neko stalno potura ogledalo, a u stvari je njima uvek krivo ogledalo kada mi njima okrenemo ogledalce da se pogledaju, onda ovako jednu naizgled beznačajnu stvar moramo da im kažemo i moramo da potenciramo. Pored toga skrenuo bih pažnju i na značaj Komisije za kontrolu državne pomoći, jer danas treba da izaberemo tri člana Saveta ove komisije. Moje kolege će govoriti o nekim drugim delovima ovih predloga, a ja sam evo posvetio pažnju Komisiji za kontrolu državne pomoći koja je osnovana zakonom još 2009. godine, ali mi radimo po važećem zakonu iz 2019. godine. Ovaj institut je napravljen kao deo pravnih tekovina EU, pre svega iz razloga zaštite konkurencije na tržištu, odnosno kako bi se sprečila međusobna i nekontrolisana trka država članica EU, ali i onih koji čekaju članstvo u EU, u subvencijama za različite industrije i delatnosti, jer bi naravno onda imućnije države uvek bile u stanju i mogle da odvoje više sredstava da opredele za razvoj određenih industrijskih grana ili određene privredne delatnosti. Osnovni cilj je stvaranje jednakih uslova i ravnopravnog tretmana svih učesnika na jedinstvenom tržištu EU i sprečavanje nelojalne konkurencije. U našem zakonodavstvu državna pomoć je usmerena ka pravnim licima, preduzetnicima i ima za cilj i ujednačavanje regionalnog razvoja. Instrument državne pomoći moraju da se kontrolišu i zato postoji u našem zakonodavstvu Komisija za kontrolu državne pomoći. Suština i smisao kontrole državne pomoći je da se utvrdi da li korisnik ili korisnici državne pomoći dobijaju državnu pomoć u skladu sa odgovarajućim pravilima utvrđenim zakonom i podzakonskim aktima. Ovi modaliteti mogu biti različiti. To su subvencije, fiskalne olakšice, garancije date po uslovima povoljnijim od tržišnih, odricanje od dobiti ili dividende, otpis duga, prodaja ili korišćenje imovine u javnoj svojini po ceni nižoj od tržišne, kupovina ili korišćenje imovine po ceni višoj od tržišne od strane države. Naime, držanu pomoć ne dodeljuje sama Komisija. Javna sredstva kao državu pomoć može dodeliti Republika ili AP ili lokalna samouprava ali uz prijavu putem Komisije za kontrolu državne pomoći. Velika je odgovornost Komisije i Savete komisije koje bira Narodna skupština. Mi danas biramo tri člana Saveta komisije na ovaj način, tako da bi kompletirali sastav ovog organa i omogućili njegov rad u punom kapacitetu. Poslanička grupa Ivica Dačić – SPS u danu za glasanje i Zeleni Srbije kao deo ove poslaničke grupe glasaće za sva tri kandidata Saveta komisije, Biljanu Makević, Goranu Kukurika Jovanović i Luku Miloševića. Hvala na pažnji. 

EDIN ĐERLEK: Hvala. Sledeći na listi je narodni poslanik Dejan Tomašević. 

DEJAN TOMAŠEVIĆ: Uvaženi potpredsednici i kolege poslanici, poštovani građani Republike Srbije, dozvolite mi da na početku izrazim najdublje saučešće porodicama poginulih i celokupnom makedonskom narodu. Imam mnogo prijatelja u toj zemlji, razgovarao sam juče sa njima, svi izražavaju veliku tugu i zabrinutost, ali takođe i veliku zahvalnosti našoj državi, Vladi i predsedniku. Siguran sam da će brza reakcija i pomoć naše države spasiti nečiji život. Danas je napadnut Miloš Pavlović. Napao ga je aktivista i član grupe Kreni – promeni. Jutros sam gledao i pažljivo slušao Savu Manojlovića. Njegovo pumpanje i bahatost je dovelo do toga da neko njegov nasrne na mladog studenta. Najoštrije osuđujem ovaj napad i tražim od nadležnih da hitno i u skladu sa zakonima ove države reaguju. U proteklih nekoliko meseci svedoci smo raznih događaja u našoj zemlji. I sam svedočim tome. Ne osećam se isto kao do pre par meseci, konstanto sam u razgovoru i diskusijama sa ljudima oko sebe i u vezi onoga što nas je snašlo, verujem kao i svi vi. Zaključujem da nas je sve pogodila obojena revolucija, iako neki to ne žele da priznaju. Sinoć sam imao prepisku sa jednim prijateljom koji je iz crkve i okačio je status na „Votc apu“ sa protesta. Nisam mogao da izdržim da ne odgovorim na taj status sa sledećim – 500.000 ljudi više zaposlenih, 27 zemalja je povuklo priznanje za Kosovo, jedina smo zemlja koja nije uvela sankcije Rusiji. Imamo direktnu komunikaciju sa predsednicima Amerike, Rusije, Kine, sa predsednicima najvećih evropskih zemalja. Ušli smo u red zemalja sigurnih za investicije, plate, penzije i minimalna zarada konstantno rastu, izgrađeno je 589 kilometar autoputeva, a još 505 je u izgradnji. U Ustavu Srbije prvi put je stavljeno da država ima obavezu da vodi računa o Hilandaru. Završen je Hram Svetog Save. Ne postoji crkva ili manastir koji nije pomognut. Onda u nastavku sam napisao – protestima ozbiljno je ugrožena naša ekonomija. Deca već četiri meseca ne idu u škole i na fakultete. U subotu su bili spremni za ozbiljno nasilje. Ko zna koliko bi žrtava bilo da nije bilo mudrosti države i odvažne policije. Posejali ste mržnju, mi smo na ivici građanskog rata. Nikada ovoliko mržnje nije bilo na ulicama i u institucijama. Gađaju zaposlene u opštinama, školama, uglavnom žene. To su nečije majke, sestre, supruge, a krive su valjda samo zato što rade u državnim institucijama. E, to je posledica vaše ljubavi i pumpanja. Čemu sve ovo, čemu ovo nasilje, ova mržnja, i to napadi bez programa i plana, osim sejanja mržnje? Zar ne vidite šta radite? Da li stvarno mislite da vam je pre bilo bolje, da su vam ovi poslanici opozicionih stranaka predstavnici, oni koji ne mogu da sednu za jedan sto a da se nepoubijaju, koji ne cene ni ovaj dom ni funkciju koju su dobili, već pomahnitalo uništavaju ono što je za mene, za sve nas velika čast. Ili, rektori, profesori koji vas sklanjaju iz škola, sa fakulteta da bi ostvarili svoje političke motive. Znate kako, možda su mene učili pogrešno, ali za mene je biti nastavnik plemeniti poziv koji podrazumeva žrtvu i ljubav ne samo zarad obrazovanja dece, sutra njihovog ličnog boljitka, već i radi sveukupne investicije u budućnost i sliku naše zemlje, pa pitam profesore – 230.000 studenata čeka. Umesto da ih naučite legitimnim putevima za pravo glasa, pravo izbora, politiku vi ih učite ulici, nasilju jer sami niste uspeli nešto da ostvarite u životu. Huškate jadnu decu na ulicu umesto na nastavu. Da li ste svesni da su za mnogu tu dedu majke i očevi godinama radili da ih dovedu na fakultetu, a propala godina mnogo košta. Ista stvar i za malu decu koja su van svojih škola. Verovao sam da smo svi istog stava, da je posao države da brine da prosvetni radnici imaju što veće plate, da obezbeđuju bolje škole, vrtiće, domove, sportske terene, muzičke dvorane, a da deca više vremena provode u svojoj školi sa svojim drugarima i nastavnicima. Što više deca borave u školi, posebno u periodu dok mi roditelji jurimo svoje karijere i zarađujemo novac za život, imamo šansu da svi zajedno tu decu izvedemo na put. Stoga, postavljam jasno pitanje – zbog čega je politički interes bio iznad pitanja obrazovanja i bezbednosti naše dece? Ni kao roditelj, a ni kao narodni poslanik, ma u koju god ulogu da se stavim ne mogu da razumem zašto se nije obezbedio makar minimum zakonske nastave kako naša deca ne bi trpela odluke nekih odraslih. Nastavnici su mogli svoja lična nezadovoljstva, ako ih imaju, ili politička opredeljena da iskazuju posle nastave ne ugrožavajući obrazovni proces, ali ne, oni odlučuju da ne rade, pa se još i ljute što nisu dobili punu platu za nešto nisu zaradili i sada se dovijaju sa roditeljima da im nadomeste platu. Država je rekla - onog trenutka kada se nadoknade časovi nadoknadiće se i plata i ponovo pružila ruku pomirenja. Apelujem na nastavnike, studente, učenike, da se vrate u svoje škole, fakultete i da taj proces teče neometano, jer se vlast menja samo na izborima, nikako na ulici, ukoliko verujemo da smo demokratsko društvo, a ja verujem da jesmo. Da, glasaću za Nevenu Đurić jer znam da možeš i smeš. Živela Srbija! 

EDIN ĐERLEK: Hvala. Reč ima narodni poslanik Edin Numanović. 

EDIN NUMANOVIĆ: Uvaženi potpredsedniče gospodine Đerlek, poštovane dame i gospodo narodni poslanici, na poslednjem skupštinskom zasedanju nisam imao prilike govoriti o jednoj veoma pozitivnoj odluci koju smo izglasali u okviru zakona o osnovama sistema obrazovanja i vaspitanja, a koja se tiče otklanjanja dugogodišnje nepravde i neravnopravnog položaja veroučitelja u našem školskom sistemu u odnosu na njihove kolege i ostalo nastavno osoblje, a koja se ogleda u pružanju prilike ovim ljudima za zasnivanje radnog odnosa na neodređeno radno vreme, za razliku od prethodne dugogodišnje prakse, kada smo imali prilike da vidimo da su ti ljudi na početku svake školske godine u strahu, stresu, neizvesnosti i iščekuju da li će ponovo biti angažirani na ta radna mesta, pruža im pravo i obavezu stručnog usavršavanja, kao i brojne druge pogodnosti koje već uveliko uživaju njihove kolege nastavnici, profesori, učitelji u našim školama. Mi kao Stranka pravde i pomirenja zdušno smo podržali ovakvu odluku i ovaj zahtev i glasali smo za ovu odluku, jer smatramo da će ona vidno poboljšati kvalitet verskog odgoja naše dece u školama, a kvalitetan verski odgoj može biti jedna od ključnih karika u društvenoj stabilizaciji, u očuvanju porodice, porodičnih, moralnih, etičkih vrednosti, što je veoma važno u ovom izazovnom društvenom trenutku. Siguran sam da će svi verujući ljudi, verujuće porodice, svi oni koji baštine ovakav sistem vrednosti sa odobravanjem i oduševljenjem podržati ovakvu odluku. Još jednom pohvale. Zaista je otklonjena jedna dugogodišnja nepravda. Kada govorimo o sistemu obrazovanja i vaspitanja, dužan sam kao bošnjački predstavnik u ovom parlamentu da vas izvestim o jednom eklatantnom primeru diskriminacije sa elementima islamofobije koji se dogodio u PU „Miša Cvijović“ u Prijepolju. Naime, dve mlade devojke Prijepoljke Bošnjakinje iz Prijepolja odbijene su u njihovom zahtevu da se zaposle, odnosno obave stručnu praksu u ovoj predškolskoj ustanovi, sa jednim dominantnim obrazloženjem i razlogom da njihova odeća koja je u skladu sa principima islama, odnosno hidžab koji nose je u suprotnosti sa nekakvim ranije donetim diskriminatorskim pravilnikom u ovoj ustanovi. Ovo predstavlja grubo kršenje elementarnih ljudskih i manjinskih prava garantiranih Ustavom ove zemlje i bez obzira što se radi o pojedinačnom slučaju, neophodna je brza, adekvatna, efektivna reakcija državnih organa, kako bismo zaštitili ove devojke, kako bismo ovo sačuvali da ostane na jednom pojedinačnom istupu, ali i kako bismo pružili priliku Bošnjacima u Sandžaku i ovoj zemlji da dožive sistem ove države kao svoj i da osete da država brine o njima, o njihovim pravima. Da se radi o jasnom primeru diskriminacije najbolje ukazuje činjenica da su ove devojke nakon odbijanja za obavljanje stručne prakse i zaposlenja u rodnom Prijepolju pozvane iz susednog Priboja, iz predškolske ustanove „Neven“ da se tamo zaposle, da obave stručnu praksu, što nam s jedne strane daje nadu da postoje ustanove koje baštine pravo, pravdu, ljudska, manjinska prava i pružaju šansu svima podjednako u ovoj zemlji. S druge strane, ovaj potez jasno pokazuje da se u Prijepolju desila diskriminacija, jer ako važe isti zakoni ove zemlje i u jednom i u drugom gradu, zašto bi u Priboju moglo, a u Prijepolju ne? Još jednom pozivam Ministarstvo obrazovanja i sve nadležne organe da se čim pre ovo pitanje otvori, da se pomenuti diskriminatorski pravilnik ispravi i uskladi sa zakonom. Takođe, na jednom od prethodnih zasedanja ovde smo govorili o problemu trotoara u određenim naseljima u Novom Pazaru, iz koga dolazim. Iako naizgled banalno pitanje, koje možda i ne zaslužuje da se nalazi kao tema u ovom visokom domu, zbog dugogodišnje nesposobnosti lokalnih vlasti u Novom Pazaru i zbog brojnih smrtnih slučaja koje smo imali na tom području, čak i učenika, to pitanje je postiglo ovu alarmantnost da se pomene i u Narodnoj skupštini. Međutim, dužan sam da vam kažem da to nije samo pitanje trotoara. Ovde treba da govorimo o jednom kompleksnijem problemu, a to su neuređene magistrale, odnosno državni putevi prvog B reda, koji se ukrštaju u samom Novom Pazaru, koji prolaze kroz gusta naselja, pored nekoliko škola, a koji su potpuno neuređeni, bez adekvatnih usporivača saobraćaja, bez adekvatne signalizacije, nadzornih kamera, zaštitnih ograda itd. Čak šta više, u samom centu u čaršiji Novog Pazara se taj magistralni put sužava na jednu kolovoznu traku, gde se saobraćaj odvija naizmenično. Zamislite, ovo čak nije ni privremeni režim saobraćaj, već govorimo o trajnom rešenju koje godinama tako egzistira, bez bilo kakve šanse za njegovo rešavanje. Zato apelujem na Ministarstvo građevinarstva i saobraćaja, da pored inertnosti i nesposobnosti lokalnih vlasti u Novom Pazaru, da se pozabavi ovim pitanjem, jer se radi o jednom grubom ugrožavanju bezbednosti građana Novog Pazara. Završavam, želim još da se zahvalim kolegi Miliji Miletiću na divnim rečima i prema Stranci pravde i pomirenja i prema rahmetli akademiku muftiji Muameru Zukorliću. Zaista smo svedočili jednoj uspešnoj saradnji sa partijom gospodina Milije Miletića i nadam se da ćemo tako i nastaviti. 

EDIN ĐERLEK: Hvala. Reč ima narodni poslanik Mirka Lukić Šarkanović. 

MIRKA LUKIĆ ŠARKANOVIĆ: Hvala, predsedavajući. Poštovane kolege poslanici, poštovani građani Srbije, želim najpre da se pridružim kolegama i da izrazim duboko saučešće porodicama, ali i celom narodu nama prijateljske Severne Makedonije, koje je zadesila teška tragedija i koji su u samo jednom danu ostali bez 59 svojih sugrađana, mahom mladih ljudi. Narod Srbije, cela Srbija je duboko potrešena ovim događajem, a ja bih htela zapravo da istaknem da sam ponosna na naš zdravstveni sistem koji je kao i uvek, kao i mnogo puta do sada reagovao i preuzeo lečenje jednog broja povređenih. Cela ova situacija podsetila me je na gotovo identične dve situacije od 2008. i 2014. godine u Novom Sadu, kada je gotovo na identičan način nastradalo 14 mladih ljudi. Ja sam kao lekar učestvovala tada u njihovom zbrinjavanju i lečenju i mogu da kažem da moje kolege, a takođe i povređene čeka jedna duga i teška borba u narednom periodu, za kritično povređene sa možda i neizvesnim ishodom. Ovo nas opominje da državni organi Republike Srbije moraju još odgovornije postupati u postupcima davanja dozvola, ali i bolje kontrolisati rad raznih objekata, posebno onih u kojima je velika koncentracija ljudi. Danas u nastavku rada Narodne skupštine biramo nekoliko nosilaca važnih javnih funkcija. Moj kolega je govorio i o članovima Saveta komisije za kontrolu državne pomoći. Pored ostalih predloga, pred nama je i predlog za predsednika i članove Saveta guvernera NBS. Mislim da su i ovog puta u pitanju eksperti. Mislim da oni mogu da nastave potpuno suvereno na čelu sa guvernerkom gospođom Tabaković, da vode stabilnu monetarnu i deviznu politiku, na održavanju stabilnog kursa dinara i održavanju visokog nivoa deviznih rezervi koji doprinose opštoj ekonomskoj stabilnosti naše države. Čitajući biografije članova, odnosno kandidata za predsednika i članove Saveta guvernera NBS, mogu da kažem da se radi o eminentnim stručnjacima. Njihove biografije su zaista impozantne. Ja ću samo kratko podsetiti na biografiju profesora Gradojevića, izabrala sam njega jer dolazi iz grada iz kog ja dolazim, iz Novog Sada. To je profesor koji je završio osnovnu, srednju i fakultet, Elektrotehnički u Novom Sadu, a potom master iz ekonomije u Eseksu, a iz finansijske ekonomije doktorat u Kanadi. Kasnije je radio u mnogim zemljama u inostranstvu, mnogim poznatim institucijama, a dovoljno je reći da je radio u Kanadskoj centralnoj banci, ali i u Američkoj centralnoj banci. Predavač je na Fakultetu tehničkih nauka u Novom Sadu i na FIMEK-u, privatnom fakultetu u Novom Sadu. To je stručnjak koji ima visoke reference u naučnim krugovima, veliki broj naučnih radova, ogroman broj citata, tako da možemo reći da se zaista kada je predložen za člana Fiskalnog saveta, odnosno Saveta guvernera NBS zaista ništa nije pogrešilo, odnosno da smo mnogo dobili. Takođe, i svi ostali kandidati za ovaj savet i predsednik su zaista sa veoma impozantnim biografijama. U tom smislu, mogu da kažem da će naša poslanička grupa Ivica Dačić – SPS podržati sva predložena kadrovska rešenja u danu za glasanje. Hvala. 

EDIN ĐERLEK: Hvala. Reč ima narodni poslanik Vesna Stanković. 

VESNA STANKOVIĆ: Hvala. Poštovani predsedavajući, uvažene kolege narodni poslanici, cenjeni građani, čast mi je da danas imam priliku da vam se prvi put obratim sa ovog mesta kao predstavnik građana, posebno kao neko ko dolazi iz Zaječara, grada bogate istorije, kulture i tradicije. Pre nego što bilo šta kažem, želim da osudim incidente koji su se dogodili u ovom domu kada su pojedini poslanici svojim neodgovornim ponašanjem narušili ugled Narodne skupštine. Umesto argumentovane rasprave o zakonima koji se tiču života svih naših građana, suočili smo se sa performansima koji su uključivali dimne bombe, suzavac, biber sprej i nasilno ometanje rada institucije. Takvo ponašanje ne samo da je štetilo ugledu parlamenta, već je i ugrozilo demokratski dijalog i sprečilo nas u raspravi u donošenju važnih odluka. Naravno, uz ovo želim da osudim jutrošnji napad na studenta Miloša Pavlovića, jer smatram da tako nešto ne sme da se događa u jednoj evropskoj državi. Jedan od zakona čiju je raspravu su omeli ovi incidenti jeste i predlog dopune Zakona o poljoprivredi i ruralnom razvoju za koji sam ja želela da se uključim u raspravu i zbog toga i želim da se osvrnem na ovaj zakon. Ova dopuna zakona ključna je za rešavanje problema faktičkog obrađivanja zemljišta jer, kao što smo imali prilike da čujemo od ministra Martinovića, u Srbiji postoji preko 71.000 hektara poljoprivrednog zemljišta koje obrađuju ljudi bez pravnog osnova za upis u registar svojih gazdinstava. Pre svega, tu su problemi nerešenih imovinsko-pravnih odnosa. Usvajanjem ovog zakona poljoprivrednicima omogućavamo pravo na subvencije i podsticaje, čime se stvara ravnopravniji i efikasniji sistem podrške poljoprivrede. Kao neko ko dolazi iz kraja gde poljoprivreda nije samo posao, već i način života, ja sam uverena da će ovaj zakon doneti stabilnost, bolju iskorišćenost poljoprivrednog zemljišta i što je najvažnije - poboljšanje životnog standarda, pre svega, naših poljoprivrednika. Na ovoj sednici usvojen je i niz važnih sporazuma o kojima smo imali priliku da raspravljamo u prethodnim danima i koji od Srbije omogućavaju, pre svega, pristup povoljnim finansijskim sredstvima, što otvara prostor za dugoročne investicije u infrastrukturu, u digitalizaciju, u obrazovanje i unapređenje javnih servisa. Zatim, Srbiji se omogućava kroz ove sporazume modernizacija pravnog sistema, što kroz usklađivanje zakonodavstva sa evropskim standardima utiče na jačanje pravne sigurnosti i transparentnosti i efikasnosti javne uprave. Ništa manje značajna nije ni podrška privredi i otvaranju novih radnih mesta, jer se kroz evropske fondove podržavaju mala i srednja preduzeća start-ap kompanije, poljoprivrednici i turistički sektor. Posebno mi je važno da naglasim da ovo ima uticaj i na razvoj turizma i očuvanje kulturnog nasleđa, jer je to bitno za region iz koga dolazim. Ovde bih, kao primer dobre prakse, istakla projekat Evropska unija za kulturno nasleđe i turizam kroz koji su EU i Vlada Nemačke finansirali izgradnju Vizitorskog centra na antičkom lokalitetu Feliks Romulijana, koji je kao što svi znamo deo UNESKO-ve svetske kulturne baštine. Ovaj projekat vredan je 4,1 milion evra. Ovaj centar je izgrađen po najsavremenijim standardima, energetski je efikasan i opremljen multimedijalnim sadržajima, namenjen ne samo turistima, već istraživačima, učenicima i studentima. Sve ovo Zaječar ne bi mogao bez pomoći fondova iz EU i bez pomoći države. Tako da Ministarstvo turizma i omladine je u opremanju uložilo dodatnih 18 miliona dinara, a Ministarstvo kulture još 6,4 miliona dinara. Ovo ulaganje otvara mogućnost da naša Feliks Romulijana postane prepoznatljivi istraživački centar i kulturno središte, jer je po rečima stručnjaka do sada otkriveno tek 15% do 20% ovog izuzetnog lokaliteta. Kada govorimo o ulaganjima, grad Zaječar je zajedno sa Republikom Srbijom, Javnim preduzećem „Putevi Srbije“ uložio preko 500 miliona dinara u obnovu lokalnih i državnih puteva u proteklih nekoliko godina. Taj trend se nastavlja i mora se nastaviti u budućnosti. Uz to kroz projekat „Čista Srbija“, koju sprovodi Ministarstvo građevinarstva, saobraćaja i infrastrukture, u Zaječaru se očekuje izgradnja, dogradnja i rekonstrukcija 65 kilometara kanalizacione mreže, koja je od životnog značaja za Zaječarce, naravno sa izgradnjom postrojenja za prečišćavanje otpadnih voda. Srbija danas nije ona ista zemlja kakva je bila pre 10 ili 15 godina. Danas gradimo puteve, fabrike, bolnice, škole, ne dozvoljavamo da nas vraćaju u prošlost oni koji su nekada uništili privredu i ostavili radnike bez plata. Oni koji danas žele da zaustave Srbiju moraju da znaju, Srbija neće stati, zahvaljujući politici SNS i predsednika Vučića. Idemo napred sa jasnom vizijom i planom razvoja. Pozivam sve građane, posebno mlade ljude, da ne dozvole da budu zloupotrebljeni za tuđe političke interese. Srbija je njihova budućnost i naša budućnost i zajedno ćemo je graditi, radom, znanjem i trudom, a ne blokadama i haosom. Živela Srbija. Hvala. 

EDIN ĐERLEK: Hvala. Sledeća na listi je narodni poslanik Anita Nešić. 

ANITA NEŠIĆ: Poštovani predsedavajući, poštovane koleginice i kolege, građani Republike Srbije, u prethodnim nedeljama smo imali na dnevnom redu i usvojili set veoma važnih zakona i sporazuma koji su bitni za nastavak razvoja naše zemlje. Politika naše Vlade i predsednika Republike Aleksandra Vučića svakog dana pokazuje najvišu odgovornost za vođenje države, ozbiljan pristup i spremnost za dijalog, mir i stabilnost koji su prioritet svih prioriteta. Danas Srbija i njen predsednik čuvaju mir u regionu. Danas nam je mir potrebniji nego ikada. Mesecima traju protivustavne i protivzakonite blokade puteva, pruga i institucija Srbija. Mesecima sprovode obojenu revoluciju, a krijući se iza izmišljenih suštinski nepostojećih zahteva, koristeći tragedije u političkoj borbi, zloupotrebljavajući maloletnu decu, gde manjina maltretira većinu građana Srbije. U nedostatku ideja i programa sprovode nasilje na ulici. Sve to su preneli i u najviši dom naše Republike – Narodnu skupštinu, vandalski čin, napad, pre svega, na žene poslanice, ministarke, predsednicu Narodne skupštine i na sve neistomišljenike. Juče u Obrenovcu, danas su napali Miloša Pavlovića, studenta, koji želi samo da uči, da mu se omogući da nastavi studiranje, što je za najoštriju osudu. Država Srbija je očuvala mir i stabilnost uprkos brojnim pokušajima destabilizacije, uprkos širenju poslednje laži da je upotrebljen zvučni top. Kada se utvrdi da je laž, a to će biti jako brzo, da se pozovu na odgovornost svi koji su ih širili, ali neće im proći. Nasiljem i lažima se ne rešava ništa. Na kraju se istina vidi i okrene se kao bumerang. Zahvaljujući odgovornoj i mudroj politici našeg predsednika Aleksandra Vučića, kome su građani dali svoje poverenje za vođenje države na legitimnim i legalnim izborima, Srbija ima eksplozivni rast, druga je najbrže rastuća ekonomija u Evropi, imamo stabilne javne finansije, budžetski deficit je ispod 3%, istorijski nisku nezaposlenost. U prilog svemu tome, mi smo u prvoj nedelji ovog zasedanja usvojili jedan od najvažnijih ekonomskih programa države, novi program za mlade koji će omogućiti lakši pristup stambenim kreditima, jer ovaj poduhvat donosi dugoročni razvoj i stabilnost zemlje. Ovaj program nije samo za mlade ljude, već za budućnost cele Srbije. Omogućava da mladi ostanu u zemlji, osnivaju svoje porodice, grade svoje profesionalne karijere, a u isto vreme doprinosi rastu naše ekonomije, razvoju građevinske industrije koja povlači i ostale industrije, opremanje, zanatlije, otvaranje novih radnih mesta i nova zapošljavanja, samim tim i bolji životni standard za sve građane. Protekle nedelje smo takođe usvojili set zakona o potvrđivanju ugovora i sporazuma o kreditnim aranžmanima za različite namene koje će doprineti daljoj izgradnji, rekonstrukciji i revitalizaciji bitnih infrastrukturnih projekata i objekata na teritoriji čitave države. Koliko su važna ta sredstva i značajna i za lokalne samouprave imamo na primeru moje lokalne samouprave iz koje dolazim, opština Paraćin, gde smo na osnovu Sporazuma o zaštiti od elementarnih nepogoda na teritoriji Republike Srbije između Vlade Republike Srbije i Vlade Konfederacije Švajcarske dobili kompletno finansiranje za sedam mostova u gradu. Uz tehničku podršku i nadzor Ministarstva za javna ulaganja kompletna finansijska sredstva u visini oko sedam miliona evra je obezbedio parlament Konfederacije Švajcarske. U prethodne dve godine su izgrađena potpuno nova četiri pešačka i dva drumska mosta ne reci Crnici. U narednim mesecima predstoji izgradnja još jednog drumskog mosta kod fabrike „Čokolend“, čime se zaokružuje projekat. Novi mostovi ne samo da su promenili i modernizovali našeg grada Paraćina i njihove imovine i nemogućnost da nam se ponovi onaj scenario iz 2014. godine kada je grad vodila bivša žuta vlast, kada je poplavljeno više od 5.000 objekata na teritoriji opštine gde su bile potrebne godine da se posledice saniraju. Paraćin je poznat kao grad stakla, sinonim za staklarstvo. Tu dugu tradiciju ostavljamo pečate za buduća pokolenja prepoznala je Vlada Republike Srbije i Ministarstvo kulture, kao što je spomenuo ministar Selaković. U toku je izgradnja nove ustanove kulture, muzeja staklarstva, koji je deo plana „Skok u budućnost Srbije 2027“ u susret prestižnoj međunarodnoj izložbi EKSPO 2027. To je kapitalni projekat ukupne površine oko 1.000 metara kvadratnih u koji je u poslednje tri godine uloženo više od 82 miliona dinara. U toku je treća faza izgradnje koja je najzahtevnija i koja podrazumeva unutrašnje uređenje, zanatsko-instalaterske radove celog objekta, kao i fasadu po kojoj će zgrada biti prepoznatljiva i koji će takođe podržati Ministarstvo kulture. Pored važnosti za Pomoravlje, ovaj projekat je od nacionalnog značaja. Budući da se Paraćin prostire pored međunarodnog autoputa Koridora 10, muzej staklarstva će u dobroj meri promeniti, ne samo kulturnu ponudu opštine Paraćin, već čitave zemlje. Najveća vrednost projekta jeste promocija, ali i povratak staklarstva u opštinu koja je od početka 20. veka najveći centar staklarstva u ovom delu Evrope. Uz pomoć i podršku Vlade Republike Srbije i lično zalaganje tada premijerke, gospođe Ane Brnabić, krajem 2022. godine pronađen je strateški investitor za srpsku fabriku stakla. Međunarodno staklarska kompanija „Vajder group“ je do sada uložila 50 miliona evra u srpsku fabriku stakla. Veliki investicioni ciklus je u toku, a povećanjem proizvodnih kapaciteta zapošljavaće se i novi radnici. U mom gradu, odnosno mojim sugrađanima su trenutno najpotrebnija nova radna mesta. Zbog neodgovorne i bahate politike prethodne vlasti, koji su vodili opštinu do 2020. godine i njihovog nemanja sluha i interesa za privlačenje novih investitora, mi smo nažalost izgubili korak sa ostatkom Srbije i opštinama u okruženju po pitanju novih fabrika. Osim prazne opštinske kase i velikih gubitaka javnih preduzeća, nešto više u sklopu nezaposlenosti u odnosu na Republiku, umesto industrijske zone zatekli smo deponiju, što znaju svi građani naše opštine, bez osnovnih infrastrukturnih elemenata i parcela za ozbiljnog investitora. Lokalna samouprava je uz pomoć Vlade i Ministarstva privrede obezbedila sada sve potrebne infrastrukturne elemente, odrađena je preparcelizacija površine i sada dovela namenu. Fabrike su nam sad najpotrebnije i kao što smo i do sada imali pomoć države za različite projekte očekujemo pomoć i za dovođenje novih investitora u najskorijem vremenu. Ja ću u danu za glasanje glasati za sve predložene tačke dnevnog reda, jer nastavljamo putem razvoja, stabilnosti i prosperiteta. Na samom kraju želela bih da poručim građanima Srbije - nama je potrebna Srbija koja radi, koja gradi, koja uči i Srbija kojoj je potreban mir. Zahvaljujem. 

ANA BRNABIĆ: Hvala vam. Reč ima narodna poslanica Dragana Arsić. 

DRAGANA ARSIĆ: Poštovana predsednice Narodne skupštine, dame i gospodo odbornici, poštovani građani i građanke Republike Srbije, na dnevnom redu razmatrali smo više predloga zakona i set međudržavnih sporazuma, kao i ugovor o potvrđivanju kreditnih aranžmana vezanih za finansiranje pojedinih infrastrukturnih projekata u našoj državi. Mladi u Srbiji starosti između 20 i 35 godina imaće podršku države za kupovinu prve nekretnine, odnosno za rešavanje stambenog pitanja, a to je omogućeno kroz usvajanje Zakona o utvrđivanju garantne šeme i subvencionisanju dela kamate kao mera podrške mladima u kupovini prve stambene nepokretnosti. Važno je napomenuti da će studenti plaćati za 50% nižu školarinu, da su obezbeđena veća sredstava za visokoškolske ustanove izmenom Zakona o visokom obrazovanju. Sve ovo pokazuje jednu odgovornu politiku koju država vodi kada su u pitanju mladi i pokazuje razumevanje za potrebe mladih. Sa tim u vezi mene posebno raduje činjenica što je danas na dnevnom redu i predlog sa izborne liste Aleksandar Vučić – Srbija ne sme da stane da Nevena Đurić, jedna mlada osoba, bude kandidat i bude izabrana sa potpredsednicu Narodne skupštine. To samo govori u prilog da se daje šansa mladima i da želimo da čujemo mlade. U prethodnoj nedelji imali smo mogućnost da vidimo odgovornost našeg državnog rukovodstva na čelu sa predsednikom Aleksandrom Vučićem, imajući u vidu da smo razmatrali niz međudržavnih sporazuma. Reč je Sporazumu Vlade Republike Srbije i Vlade Arapske Republike Egipat o slobodnoj trgovini i Sveobuhvatnom sporazumu o ekonomskom partnerstvu između Vlade Republike Srbije i Vlade Ujedinjenih Arapskih Emirata. Ovi sporazumi pokazuju da naše državno rukovodstvo vodi jednu odgovornu politiku. Rezultat su dobrih i prijateljskih odnosa naših zemalja i svako će uticati na jačanje trgovinskih veza, a rezultate pozitivne na efekte ovih sporazuma očekujemo već krajem 2025. godine. U situaciji kada je naša zemlja suočena sa nizom izazova, svaki član našeg društva treba da shvati da ima ulogu da utiče na stvaranje atmosfere poverenja i sigurnosti i to je uloga svakog pojedinca u našem društvu. Ne smemo zaboraviti da je u 2025. godinu Srbija ušla sa ozbiljnim planovima, programima i investicijama, ali isto tako ne smemo dozvoliti da dovedemo u pitanje realizaciju nekih projekata i investicija zbog trenutne neke nestabilnosti koja može biti izazvana usled ovih blokada i protesta. Sa tim u vezi, kada govorimo o značaju investicija, ja bih se osvrnula na moju opštinu iz koje dolazim, a to je opština Ljubovija. Najpre bih pomenula koliki značaj za našu opštinu ima otvaranje brzih saobraćajnica. Brza saobraćajnica koja je otvorena do Loznice u decembru mesecu i brza saobraćajnica koja je u januaru otvorena do Valjeva. Te saobraćajnice nisu značajne samo za građane Valjeva i Loznice. Značajne su za čitav naš kraj, pa su značajne i sa moje sugrađane jer su to putni pravci koje inače najčešće koristimo. Ako imamo u vidu da je najavljen nastavak izgradnje brze saobraćajnice od Loznice do Malog Zvornika, a sa druge strane najavljena je takođe izgradnja tunela Proslop, onda je jasno da ćemo i nadam se u nekom kratkom vremenskom periodu u budućnosti, da će moja opština biti još bolje povezana sa drugim opštinama i gradovima, kako u našoj zemlji, tako i u regionu. Kada su u pitanju investicije planirane za 2025. godinu, ja moram da izdvojim tri projekta koja će se realizovati u našoj opštini, čije je ukupna vrednost oko tri miliona evra, a ovim projektima biće rešeni problemi vodosnabdevanja na teritoriji naše opštine. Sa tim u vezi, izuzetna zahvalnost ministru za javna ulaganja, gospodinu Darku Glišiću koji je nekoliko puta posetio našu opštinu, razgovarao sa građanima, definisao prioriteta. Rađeno je na pripremi potrebne dokumentacije kako bi se već u 2025. godini stekli uslovi za realizaciju ovih projekata. Ulaganje u infrastrukturu i putnu i ostalu infrastrukturu je od izuzetnog značaja, naročito za male opštine kakva je Ljubovija. Značajno je zbog boljeg povezivanja našeg mesta sa ostalim mestima, značajno je zbog daljeg podsticanja i razvoja turizma, a značaj ovih investicija o kojima bih ja htela da pričam jeste što se ovakvim ulaganjem u infrastrukturu stvaraju uslovi da opština bude atraktivnija za investitore, jer znamo da je jedan od osnovnih preduslova za dolazak investitora rešena infrastruktura. S tim u vezi ja se nadam da ćemo i u narednom periodu imati podršku države u tom smislu, kada se stvore svi uslovi za dolazak investitora i otvaranje novih radnih mesta imajući u vidu da je to nešto što je potrebno našoj opštini kako bi se naši sugrađani zaposlili i ostali da žive sa svojim porodicama u našoj opštini. I na kraju, kao neko ko dolazi iz prosvete ne mogu da se ne osvrnem na trenutna dešavanja u prosveti. S tim u vezi želim da kažem da je krajnje vreme da se deca vrate u škole. To pre svega mislim na one učenike koji pohađaju škole koje su u blokadi još od decembra meseca. To su učenici koji su već na neki način diskriminisani, koji su u nejednakom položaju u odnosu na njihove vršnjake koji pohađaju škole u kojima nije bilo blokade nastave. To su učenici kojima je uskraćeno osnovno pravo na obrazovanje. Sa druge strane to su deca koja dobijaju pozive i poruke od plenuma, od parlamenata, da dođu u školu da sačekaju prosvetnu inspekciju da ukoliko ne budu dolazili na blokade rizikuju da krenu na redovnu nastavu. Zatim se pominju neki prelasci sa žutog na crveni stepen opasnosti i pominje se opšta mobilizacija. Mislim da će se svi složiti da je ovakav teret za jedno dete nepodnošljiv i neizdržljiv. Ovo je situacija kada se u njihovim najosetljivijim godinama zloupotrebljavaju i manipuliše se njihovim emocijama, njihovim neiskustvom. Iz tog razloga smatram da odgovornost treba da pokažemo svi, ali da treba da pokažu odgovornost i roditelji tih učenika i prosvetni radnici. Država će se sigurno uključiti u rešavanje tog problema. Pošto svi kažemo da su nam deca na prvom mestu i da nam je interes dece na prvom mestu ovo je prilika da to i pokažemo. Sa ovom možda i najznačajnijom porukom ja bih završila svoje današnje obraćanje. Hvala vam. 

ANA BRNABIĆ: Hvala vam. Reč ima narodna poslanica Lidija Načić. Izvolite. 

LIDIJA NAČIĆ: Zahvaljujem. Uvažena predsednice, poštovane kolege narodni poslanici i cenjeni građani Republike Srbije, ovom prilikom pre svega želim da se osvrnem na prethodnu sednicu Skupštine Republike Srbije na kojoj smo usvojili jako bitne zakone, odnosno set zakona koji se odnosi na obrazovanje, a posebno zakon o izmenama i dopunama Zakona o visokom obrazovanju, čime je ispunjen i četvrti zahtev studenata. Takođe moram da spomenem usvajanje Predloga zakona u utvrđivanju garantne šeme i subvencionisanje dela kamate kao mere podrške mladima u Srbiji od 20 do 35 godina, za kupovinu prve nekretnine koji je stupio na snagu 14. marta. Po mojim saznanjima vlada jako veliko interesovanje mladih za korišćenje tzv. jeftinog kredita za kupovinu prve nekretnine. U razgovoru sa mladima za kupovinu prve nekretnine postavlja se pitanje da li će pored banke Inteze i banke Poštanske štedionice i druge banke biti uključene kada su u pitanju krediti za mlade. Takođe jedan od veoma bitnih zakona je i Zakon o potvrđivanju sporazuma o zajmu, tj. dodatno finansiranje za projekat akceleracije, odnosno u slobodnom prevodu pospešivanje inovacija i podsticanja rasta preduzetništva u Srbiji, između Republike Srbije i Međunarodne banke za obnovu i razvoj. Navedeni zakon na prethodnoj sednici obrazložili su u načelu ministar finansija Siniša Mali i veoma detaljno ministarka za nauku, tehnološki razvoj i inovacije Jelena Begović. Država je počev od 2018. godine puno uložila u nauku i ovo je dodatni zajam u visini od 25 miliona evra. ukoliko ne ulažemo u nauku, tehnološki razvoj i inovacije nijedna država ne može da se razvija. Na pragu smo nove tehnološke revolucije i veštačke inteligencije. Kao što znate, dolazim iz grada bakra, iz Bora. U Boru više od 55 godina posluje Institut za bakar. Prvo je bio u sastavu RTB Bor, da bi od 2007. godine promenio naziv i samostalno posluje kao Institut za rudarstvo i metalurgiju koji veoma uspešno posluje. Jedan je od 21 instituta na nivou Srbije. U institutu je zaposleno oko 180 radnika, od toga većina su visokostručni kadrovi. Pre svega 28 doktora nauka, sedam magistara, preko 60 inženjera tehničke struke radi u institutu. Mladim doktorantima se pruža mogućnost za usavršavanje u zemlji i inostranstvu. Takođe, u Boru je na snazi i projekat otvaranja startap centra koji treba da bude otvoren do kraja 2025. godine. Dana 16. oktobra 2024. godine u Boru je održan prvi sajam inovacija i biznis ideja u saradnji sa Naučno-tehnološkim parkom iz Niša uz podršku grada Bora i Fonda za inovacionu delatnost Republike Srbije. Grad Bor je pre svega rudarski i industrijski grad. Zahvaljujući predsedniku Aleksandru Vučiću i njegovim naporima i angažovanju 2018. godine u grad Bor je kao strateški partner došao „Ziđing koper“. Godine 2022. je otvoren novi rudnik bakra i zlata „Čukaru peki“, zatim su tu i ostale podizvođačke kompanije koje se bave građevinarstvom i ostalim delatnostima koje su potrebne za rudnik bakra. Nikada u gradu Boru nije bio toliko mali broj nezaposlenih lica. Nekada je procenat nezaposlenosti išao i preko 30%. Od pre dva meseca više ne radim u Nacionalnoj službi, jer sam otišla u penziju, ali sam se trudila da svih tih 20 godina koliko sam pratila proces zapošljavanja i sve one aktivne mere koje su uticale na proces zapošljavanja u gradu, mogu da kažem da već evo sedmu godinu grad Bor podstiče razvoj preduzetništva i izdvaja značajna sredstva iz gradskog budžeta za pospešivanje privatnog preduzetništva. Prošle godine je u gradu Boru uz pomoć grada i Nacionalne službe za zapošljavanje otvoreno 30 preduzetničkih radnji i svi koji su bili zainteresovani, nezaposlena lica i koji su konkurisali su dobili sredstva u iznosu od 300.000 dinara za započinjanje sopstvenog biznisa. lokalnim akcionim planom zapošljavanja već treću godinu uvedena je aktivna mera novo zapošljavanje kao tehnička podrška, pa tako preduzetnik koji najmanje ima tri meseca rada može da konkuriše i zaposli lice sa evidencije nazaposlenih lica i tako po novozaposlenom licu dobije 400.000 dinara, što ni u jednom gradu u Srbiji se ne daje ovoliki iznos sredstava kada je zapošljavanje novih radnika, pa je tako za 2024. godinu iz gradskog budžeta izdvojeno 20 miliona dinara i 50 preduzetnika je zaposlilo po jedno novozaposleno lice. U petak smo imali sednicu Skupštine grada Bora, gde su izmenama lokalnog akcionog plana zapošljavanja za 2025. godinu izdvojena sredstva u iznosu od 78 miliona dinara, nikada više. Za četiri aktivne mere zapošljavanja. Pre svega za javne radove, jer polovina nezaposlenih lica od 2.200 čine lica koja imaju završenu osnovnu školu ili pak nezavršenu osnovnu školu. Zatim, za meru samozapošljavanja šest miliona dinara, i od toga smo izdvojili 3,5 miliona dinara za nezaposlena lica koja su pre pet godina imala otvorene preduzetničke radnje, pa su iste zatvorila. Želimo da im pružimo mogućnost da ponovo otvore, u stvari smo osluškivali naše sugrađane šta je to što im je potrebno u narednom periodu. Na kraju, tu su mladi, 12 miliona dinara. Za mlade ljude bez radnog iskustva izdvojili smo 12 miliona dinara, 36.000 dinara za lica sa srednjom školom, 38.000 za lica sa višom i 40.000 dinara za lica sa visokom stručnom spremom. Tako da se sa ovih 78 miliona dinara planira da se u narednom periodu zaposli ili radno angažuje oko 240 lica. Ne mogu, a da se ne osvrnem i ne kažem par reči o 4. martu, tom nemilom događaju koji se desio u ovom domu, kada su kolege iz opozicije pokušale da prekinu rad sednice Narodne skupštine, bacajući dimne bombe, biber sprej, suzavac i time su uticale da tri naše koleginice budu povređene, a većina nas se nagutala gasova izazvanih bacanjem dimnih bombi. Do sada ovako nešto nije zabeleženo u Domu Narodne skupštine. Na kraju, želim da kao žena, majka, baka, ovom prilikom uputim poziv svima na suzdržanost, uvažavanje različitih mišljenja, da poštujemo dostojanstvo ovog doma, da budemo jedinstveni i da se ne delimo, da nam je u sadašnjem trenutku pre svega sloga suštinska potreba. Koristim takođe priliku da izrazim duboko saučešće građanima Severne Makedonije, kao i porodicama nastradale dece u Kočanima. Osuđujem napad na studenta Miloša Pavlovića i želim mu brz oporavak i da istraje u svojoj borbi. Hvala vam. 

ANA BRNABIĆ: Hvala vam. Sada reč ima narodna poslanica Stanislava Janošević. 

STANISLAVA JANOŠEVIĆ: Hvala, predsednice parlamenta, dame i gospodo narodni poslanici, uvaženi građani Republike Srbije. Bogu hvala, u sedmom smo danu od početka prolećnog zasedanja, međutim, nikako ne možemo da se otrgnemo utiscima, osećanjima i zaključcima koji su preplavili prethodni vikend, kao i prethodnu radnu nedelju od početka prolećnog zasedanja. Ne možemo da prepustimo zaboravu, prvenstveno zbog žrtava, i to ne nepromišljenog, nego isključivo planskog i promišljenog delovanja lidera opozicionih stranaka. Oni su prvenstveno delovali tako da su imali nameru da sve nas ovde napadnu, ali su žrtve bile naše tri drage koleginice, Jasmina Obradović, Jasmina Karanac i Sonja Ilić, dok je desetine drugih kolega i dalje pod utiscima i dalje ima posledice od udisanja otrovnih materija koje su bacali na nas. Danas je napadnut jedan mladić, Miloš Pavlović, jedan od najboljih studenata Medicinskog fakulteta. To je za svaku osudu. Moramo priznati da danas nije biti lako opozicija u Srbiji. Prosto, nije lako. Već deceniju i nešto oni uporno gube na izborima. Žao mi je. Međutim, posledica toga je da njih napuštaju njihovi članovi, simpatizeri, međusobno se svađaju, cepaju i dele u manje frakcije, doduše, njihov problem, i napuštaju ih i razočaravaju se njihovi članovi i porodice. To je rezultiralo da pre godinu i tri meseca otprilike izgube na prethodnim parlamentarnim izborima. Jedva su prešli cenzus. Međutim, ono što zaista očekujem od svih tih lidera manjih opozicionih stranaka koje su na ta mesta u njihovim frakcijama postavili isključivo strani ambasadori i tajkunski moćnici jeste da podnesu odgovornost za svoja delovanja, kako političku, i da daju ostavke na svoje političke funkcije, ali i na državne. Srpska napredna stranka zajedno sa svojim koalicionim partnerima je pokazala šta je to politička odgovornost i prvenstveno odgovornost prema građanima Republike Srbije. Mi smo svedoci da je nekolicina visokih funkcionera SNS dala neopozive ostavke na sve svoje funkcije, ali svedoci smo da je nekolicina i procesuirana. Tužilaštvo je zaista veoma brzo, prebrzo reagovalo, pa neka sada jednako tako brzo reaguje kada ovi nepomenici sa druge strane sale, koja je sada prazna, možete pokazati slobodno, vrše nasilje, kako u parlamentu tako i na ulicama Srbije. Gledali su nasilje 1990-ih i 2000-ih, kako u parlamentu, tako i u državi, i sada bi to hteli opet. Meni je stvarno žao zbog toga jer su vuvuzelama ovde predstavljali cirkus, palili su, kidali su i zaista jedna ružna slika. Ne znam kako ih nije samih sramota od njihovih porodica i dece koja prate prenos Skupštine na malim ekranima. Takođe, očekujemo odgovornost od njih prvenstveno zato što oni apliciraju i pretenduju na pozicije vlasti. Je li tako? Ako pretendujete na te pozicije, onda i preuzimate odgovornost za svoje postupke. Pa tako onda kažete – ja sam bacao dimne bombe, ja sam bacao suzavac, ja sam želeo da Jasmina doživi moždani udar, nisam želeo da se rodi mali Gavrilo, ja sam hteo da pogodim i povredim Miloša Pavlovića. Preuzimate odgovornost za svoje postupke. Ja se bojim da ta odgovornost i hrabrost će ovom prilikom izostati. Naime, prvi dan prolećnog zasedanja je relativno normalno počeo, koliko normalno može biti uz njih, s obzirom na to da su stalno dobacivali, vređali, omalovažavali poslanike u parlamentu, i onog momenta kada je ušla Vlada Republike Srbije, dakle predstavnici izvršne vlasti u Republici Srbiji, čijih mesta oni žele da se domognu i dokopaju, kreće vandalizam. Dvojica njih su, doduše, sedela, posmatrala, ne znam da li su ih samo kontrolisali ili su prosto takvi, kako se u mom kraju kaže, dok oni rangom manje bitni, ali ne manje bitni kada je vandalizam u pitanju, su dejstvovali. Međutim, i danas, umesto da se bavimo kvalitetnim predlozima, zakonima, sporazumima, imenovanjima, mi se isključivo bavimo ovim lošim prilikama iz našeg društva. Međutim, kada njih nije sramota da konstantno omalovažavaju, konstantno napadaju, konstantno lažu i izvrću činjenice, zašto bi mene i moje kolege bilo sramota da branimo ono što je najsvetije, a to je porodica, to su žrtve iz našeg okruženja i pre svega to je država. Koliko je srpski narod veliki, po istoriji, po tradiciji, po sportskim, naučno-tehnološkim dostignućima, svi smo svedoci i svi to dobro znaju. Mi smo poznati i po inatu. Mi smo poznati po gordosti. Ali ono što je takođe činjenica, mi smo poznati da se na deceniju ili dve uvek izrodi izdajnik svoga naroda. Kada to kažem, ne mislim na državljane naše Republike Srbije koji imaju dvojno državljanstvo neke druge države, jer mogu biti različiti razlozi, ali isključivo govorim o onima koji zastupaju prvenstveno interese tih drugih država, a ne svoje sopstvene i postaju miljenici, plaćenici i sledbenici Aljbina Kurtija, pa urušavaju institucije Republike Srbije. Žalostan je prizor iz parlamenta od prošle nedelje otišao u svet. Neki nam se smeju, a neki nas žale. A mi smo prethodnih godina zajedno sa građanima Republike Srbije gradili pristojnu i modernu Srbiju. Žao mi je, jako mi je žao, onih koji su obmanuti. To su uglavnom mladi ljudi, nesrećni iz različitih razloga. Neki su prosto u to ubeđeni od strane svojih roditelja, koji su možda neostvareni ljudi, neki od strane svojih profesora, ali je najveći broj mladih ljudi koji želi da polaže ispite, koji želi da završi fakultete, želi da ide u srednju školu. Oni su jednostavno tu bili u Pionirskom parku i njima treba dati podršku, oni moraju da se vrate u svoje klupe. Mada nije strašno, moram priznati, kada blokaderi šetaju i do Vršca i do Kragujevca, upoznaju se sa prirodom, šta je sporno, ali je i te kako sporno kada ne znaju razlog zašto to čine i ko ih je na to naveo. Bojim se da će uglavnom biti na gubitku, gubitku rokova, gubitku položaja u društvu, odnosno sa profesorima, ali i u gubitku odnosa sa autoritetom, koji je i te kako bitan u tom dobu i tokom samog obrazovanja. Govoreći o dnevnom redu ja prosto ne mogu da kažem koji je od kog značajniji predlog ili zakon, ali definitivno da se izdvaja Zakon o obrazovanju, koji će i te kako pomoći, posebno porodicama kojima su sredstva najneophodnija. A sledeći po bitnosti izdvaja se zakon koji uređuje mogućnost kupovine stanova za mlađe od 35 godina. To podrazumeva i onog ko je student i onog ko nije, i onog ko je zanatlija, iako mi je lično žao zašto ne postoji više zanatlija, obzirom da je to jako unosan, cenjen i častan posao. Međutim, dobar je broj onih mladih ljudi koji su oko 35 godina, pa čak je i navršili, koji su i dalje na budžetu svojih roditelja i neko im je treći kriv, pa zajedno sa ponavljačima se danas nalaze na ulicama naših gradova. Neki su, opet kažem, instruisani od strane profesora, ali su to pretežno ljudi u opozicionim strankama. Pojavljuju se među njima i lekari. Žao mi je što svoje profesije, koje su zaista svete, a odnose se na decu i njihovo obrazovanje i brigu o bolestima koriste u političke svrhe. Onoliko koliko smo doprineli ovim zakonima, u budućnosti će se videti značaj, posebno za kategorije studenata i mladih ljudi, jer utiču na to da ostanu u svojoj zemlji, ostanu u svojim gradovima, osamostale se i pomažemo pri natalitetu, pri kupovini njihove prve nekretnine, njihovoj samostalnosti. Srpska napredna stranka je tome doprinela. Naravno, bitan je i set sporazuma koji utiče prosto negde na rejting i odnos Srbije sa državama u regionu. Završila bih svoje obraćanje rečima predsednika Republike Srbije, koji je u nekoliko navrata rekao sledeće: "Gospodo, nemojte dozvoliti da vam strah ukalja obraz". Ja ću se nadovezati samo na te reči predsednika Aleksandra Vučića, uz sledeće reči - I nemojte dozvoliti da se stidite sami sebe, nemojte dozvoliti da vas se stide vaši preci, niti vaši potomci, jer ne postoji novac niti pojedinac koji vas može naterati da izdate svoju zemlju, jer ukoliko postoji, onda je niste dostojni. Hvala vam. 

ANA BRNABIĆ: Hvala vam. Reč ima Tatjana Petrović Stojković. Izvolite. 

TATJANA PETROVIĆ STOJKOVIĆ: Zahvaljujem, predsedavajuća. Poštovana predsednice, poštovani narodni poslanici, poštovani građani Republike Srbije, tragedija u Severnoj Makedoniji me je jako pogodila. Izražavam najdublje saučešće neutešnim porodicama stradalim, uz poruku da je Srbija uz građane Severne Makedonije, što je pokazala brzim i efikasnim pružanjem pomoći, stavivši na raspolaganje sve svoje resurse i logistiku. Povređenima želim brz oporavak a porodicama stradalih snage da izdrže bol koja ih je zadesila. Ne mogu da se ne osvrnem na protest koji je održan 15. marta i ne istaknem značaj i ulogu države koja je sačuvala mir, uprkos velikim pritiscima sa više strana, što je pokazala tolerantnost i poštovanje Ustava u zaustavljanju pokušaja obojene revolucije. Sprečena je atmosfera haosa, straha, nasilja, divljanja i tuča koji su bili cilj organizatorima skupa, opozicionim ekstremistima i terorističkim organizacijama. Opozicioni i strani sponzori i nalogodavci su pokrenuli blokade i zloupotrebili studente u Srbiji. Studenti blokaderi svojim životima i vrednostima koje poštuju mogu sami da upravljaju, ali nemaju nikakva prava niti postoji neko ko može da im da tapiju na bahatost i oduzimanje prava onima koji žele da uče i studiraju. Nemaju pravo da zahtevaju prelaznu Vladu, nemaju pravo da blokiraju celu zemlju u težnji da Srbiju naprave nestabilnom, da zaustave investicije i napredak, nemaju pravo da uskraćuju pravo na osnovno, srednje i visoko obrazovanje. Svedoci smo težine provociranja i vređanja studenata koji žele da uče i to je trajalo danima. Danas su pokušali da povrede i Miloša Pavlovića, studenta medicine sa visokim prosekom studiranja. Pokušaj obojene revolucije je propao i sada se opozicija služi najgnusnijim lažima u pokušaju da izazovu paniku i haos među građanima. Srbija je pokazala da hoće mir, da uči, gradi i radi, da će sprečiti svakoga ko pokuša da izazove destabilizaciju i da će nova Vlada pokazati snagu i dokazati da niko ne može da je slomi. Nastavak Prve sednice Prvog redovnog zasedanja Skupštine u pozitivnoj i radnoj atmosferi pokazao je da parlament radi za dobrobit svih građana zemlje, pružajući punu podršku predsedniku Republike Srbije Aleksandru Vučiću u njegovoj borbi za modernu, snažnu i razvijenu Srbiju koja ide napred. Izražavam ogromno zadovoljstvo što smo usvojili predloge zakona o izmenama i dopunama Zakona o visokom obrazovanju, osnovama sistema obrazovanja i vaspitanja, srednjem obrazovanju i osnovnom obrazovanju, jer će umanjenjem školarine za samofinansirajuće studente za 50%, povećanjem budžeta za visoko obrazovanje za 18 milijardi dinara i povećanjem plata zaposlenima u ovoj oblasti unaprediti kvalitet obrazovanja. Posebno me raduje što smo usvajanjem Predloga zakona o utvrđivanju garantne šeme i subvencionisanju dela kamate kao mera podrške mladima u kupovini prve stambene nepokretnosti omogućili mladima u Srbiji starosti od 20 do 35 godina da za već nekoliko dana mogu da apliciraju za kredit i približe se ostvarenju sna o vlasništvu nad svojom kućom ili stanom. Glasali smo za predloge zakona o potvrđivanju sporazuma o slobodnoj trgovini, predlozima zakona o potvrđivanju sporazuma o ukidanju viza, predlozima zakona o potvrđivanju sporazuma o strateškoj saradnji i mnogi drugi, potvrda su težnje povećanja spoljno trgovinske saradnje i jačanja bilateralnih odnosa Srbije. Pred nama je donošenje odluke o izboru predsednika i članova Saveta NBS. Građanima Srbije pomenuti zakoni obezbeđuju razvoj socijalne politike, otvaranje novih radnih mesta, razvoj ljudskih resursa, unapređenje poslovne klime, podršku malim i srednjim preduzećima, stvarajući uslove za ulaganje u regioni i gradove, poput Smederevske Palanke iz koje dolazim, kojoj je potrebna rekonstrukcija i dogradnja Opšte bolnice „Stefan Visoki“ i palanačke gimnazije. Usvajanjem ovih zakona povećaće se i unaprediti ekonomska saradnja i porast životnog standarda građana Srbije. Postepeno se uklanjaju teškoće i ograničenja u trgovini robom, stvaraju se uslovi za podsticanje investicija, podržavaju se aktivnosti investicija za promovisanje konferencija, foruma, sajmova, izložbi o investicijama i misije promovisanja ulaganja. Napomenuću značaj specijalizovanje izložbe EKSPO 2027 koja pruža mogućnost da Srbija kao domaćin svetu pokaže svoje potencijale. S ponosom očekujemo turiste iz celog sveta, poslovne ljude, investitore iz više od 120 zemalja, koliko očekujemo da će učestvovati na ovoj prestižnoj manifestaciji. Dakle, EKSPO 2027 za Srbiju znači dalji napredak i razvoj, inovacije, razvoj nauke, tehnologije, kreativne industrije, turizma i rast privrede. Srbija je najbrže rastuća ekonomija u Evropi u 2024. godini sa rastom od 3,9%. Cilj je da ove godine postignemo stopu rasta od 4,2% i da 2027. godine ubrzamo rast na 5%. Zato nam je važan EKSPO i svi projekti koje realizujemo u okviru programa „Skok u budućnost – Srbija 2027“ jer donosi rast i razvoj. Cilj usvojenih zakona je poboljšanje i privrednog ambijenta i dalji rast kvaliteta života naših građana i povećanja njihovih primanja. Da podsetim, prosečna plata je u decembru 2024. godine iznosila 926 evra, cilj je da do kraja 2027. godine dostigne 1.400 evra. Istovremeno nas očekuje povećanje prosečne penzije do kraja 2027. godine u iznosu od 650 evra. Takođe i povećanje minimalne zarade. Srbija vodi ispravnu ekonomsku politiku i neće dozvoliti da bilo ko u budućnosti stane na put razvoja i napretka. Srbija ima snagu koje ni jedna laž ne može da pobedi. Srbija ne sme da stane i zato nastavljamo zajedno da gradimo još bolju i lepšu Srbiju. Zahvaljujem. 

ANA BRNABIĆ: Hvala vam. Imamo još tri minuta do 18.00 časova. Reč ima narodna poslanica Nada Macura, ako možete. Ajde. Hvala vam. Izvinite, molim vas. 

NADA MACURA: Poštovana predsednice Narodne skupštine, poštovane kolege poslanici, poštovani građani Srbije, demokratija je definisana onim što misli većina. Većinska Srbija je za nesmetan rad, za nesmetan svakodnevni život. Rasta bes kod normalnih ljudi u ometanju svakodnevnog života blokada. Najveće pitanje mojih bliskih najčešće, naravno, bliskih i daljih prijatelja i poznanika kada će se sve ovo završiti, šta će se desiti 15. marta zbog rušilačke energije nasilja, nepoštovanja ljudi koji ne misle kao pošteni građani ove zemlje? Sve smo upravo videli i zaključili, propala im je obojena revolucija. Daću svu podršku studentima 2.0 za njihovu herojsku borbu da se izbore za svoja osnovna prava da se obrazuju, da polažu ispite, da budu intelektualna celina ovog društva i budućnosti naše zemlje. Prozvaću rektora gospodina Đokića da li je samo njegovo lično pravo da bude u dijalogu sa svim relevantnim rektorima i dekanima na fakultetima da se ne nastavi program studenata koji željno očekuju nastavak nasilno prekinutih započetih studija i obrazovanja? Novac vrti u glavama blokadera, protestanata, hrvatskih domobrana, ustaša sa fašisoidnim stavom UČK, takođe, kojima je u glavi rušenje i okupacija državnih institucija, blokiranje rada poštenih ljudi koji su za napredak i budućnost Srbije. Oni učestvuju u narušavanju reda i mira u zemlji i podrivaju ustavni poredak zemlje, ne prijavljuju svoja okupljanja i time krše zakon i lažima. Odsustvom elementarne kulture rešavaju probleme kamenicama, jajima, farbom umesto dijalogom koji uporno odbijaju na svim nivoima. Teško je povređen… Ovo ću preskočiti o povredama. Svi znamo da je policajac povređen. Danas je povređen Miloš Pavlović. Ovo ću preskočiti s obzirom na vreme. Naravno, uvek dajem prednost mom kolegi mladom. Kao lekar sem što osuđujem agresivno opoziciono ponašanje, usporavanje investicija, pozdravljam svaki ekonomski napredak, ulaganje u zdravstvo za dobrobit ljudi u Srbiji i njihovo zdravlje. Molim sve u Srbiji da odustanu od rušilačkih namera i nasilja. Rušenje države je najteže krivično delo. Neće biti prelazne Vlade. Borićemo se da očuvamo Srbiju zajedno sa predsednikom Vučićem koji nam nesebično daju svoju snagu i viziju budućnosti koju zaslužuje ovaj sprski narod. Živeće Srbija! Živeo predsednik Vučić! 

ANA BRNABIĆ: Hvala vam. Zaključujem zajednički jedinstveni pretres o predlozima akata iz tačaka od 56. do 64. i od 67. do 69. tačke dnevnog reda. Saglasno članu 87. stav 5. Poslovnika Narodne skupštine, određujem sredu, 19. mart, dakle, sutra, sa početkom u 10.00 časova kao Dan za glasanje o preostalim tačkama dnevnog reda Prve sednice Prvog redovnog zasedanja Narodne skupštine Republike Srbije u 2025. godini. Hvala vam mnogo.