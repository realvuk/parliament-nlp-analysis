MARINA RAGUŠ: Dame i gospodo narodni poslanici, nastavljamo rad Prve sednice Prvog redovnog zasedanja Narodne skupštine Republike Srbije u 2025. godini. Na osnovu službene evidencije o prisutnosti narodnih poslanika, konstatujem da sednici prisustvuju 103 narodna poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 130 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Da li neko od predsednika, odnosno ovlašćenih predstavnika poslaničkih grupa želi da zatraži obaveštenje ili objašnjenje, u skladu sa članom 287. Poslovnika o radu Narodne skupštine? Reč ima gospodin Borislav Novaković. Izvolite. 

BORISLAV NOVAKOVIĆ: Poštovana predsedavajuća, poštovane koleginice i kolege poslanici, postavljam pitanje ministru unutrašnjih poslova Ivici Dačiću – zašto permanentno, sve vreme, dozvoljava da se kriši zakon od strane predsednika Republike Aleksandra Vučića, i to Krivični zakon, član 343. – izazivanje panike i nereda, stav 2, putem sredstava javnog informisanja? Najdrastičniji primer imali smo noćas. Dakle, predsednik tvrdi da je policajac Lazar Bačić napadnut od boljševičkih, citiram, plenumaša, udarcem bokserom. Svi koji su gledali prenos, a ja vam sada pokazujem sliku koja to nedvosmisleno potvrđuje, imali su prilike da vide da policajac Lazar Bačić nije napadnut od strane studenata ili građana, njega je napao uniformisani kolega iz žandarmerije i povrede koje je dobio policajac u civilu Lazar Bačić nisu nastale na osnovu napada, bilo studenata, bilo građana, jer su ti protesti bili mirni, nego su te povrede nastale tako što je policajca Lazara Bačića povredio…

MARINA RAGUŠ: Ja se izvinjavam, vratiću vam vreme. Gospodine Novakoviću, vidite da vam je isključen mikrofon, samo mi dajte malo prostora da uvedem mir u salu, vratiću vam vreme. Dame i gospodo narodni poslanici, u ovom satu svaki poslanik ima pravo na pet minuta da postavi pitanje upućeno državnim organima. Stoga, molim vas, do pet, što znači i pet, ja procenjujem. Stoga, molim vas, dopustite svim kolegama poslanicima da postave svoje pitanje. Vi imate mogućnost takođe da postavite pitanje, hajte da radimo danas onako kako ovoj instituciji dolikuje, uz kompletnu i potpunu primenu Poslovnika o radu. Mi sebe ne čujemo. Stoga vas molim, bez obzira na trenutne tenzije i nepodnošljivost, samo imajte na pameti Poslovnik o radu, i to važi za sve. Gospodine Novakoviću, ja vas molim, brišem listu, molim vas da se ponovo prijavite, imaćete vreme od početka. Vas, drage kolege, takođe molim da dozvolite poslaniku da postavi pitanje. Izvolite. 

BORISLAV NOVAKOVIĆ: Dakle, postavljam pitanje ministru unutrašnjih poslova Ivici Dačiću – zašto permanentno Ministarstvo unutrašnjih poslova dozvoljava predsedniku države Aleksandru Vučiću da krši zakon? Reč je o članu 343, kojim je definisano izazivanje panike i nereda putem sredstava javnog informisanja, dakle stav 2. Aleksandar Vučić permanentno svojim izjavama i svojim ponašanjem krši ovaj član zakona, izaziva paniku i nerede i ono što je uradio noćas je prekardašilo i prešlo svaku meru, ne samo pravne kulture, nego i dobrog ukusa, jer je najdirektnije slagao. Dakle, povređen je policajac Lazar Bačić, ali Lazar Bačić nije povređen, kao što tvrdi gospodin Vučić, od strane boljševičkih plenumaša, kako ih je nazvao, odnosno udarcem bokserom. Naprotiv, niko nije ni od studenata, ni od građana naneo povrede policajcu Lazaru Bačiću. Iz snimka se jasno vidi da je povreda nanesena tako što je policajcu u civilu povrede naneo njegov kolega u uniformi žandarm. I umesto da se držimo istine i da kažemo istinu da su povrede koje su nastale kod policajca Lazara Bačića izazvane od strane njegovog uniformisanog kolege, ovde se laže da su te povrede Lazaru Bačiću naneli neki od mirnih protestanata. To je zaista nedopustivo. Pogotovo je nedopustivo da predsednik države koji je obavezan na to da otelovljuje jedinstvo, da predstavlja sve građane, nezavisno od toga da li su glasali za njega ili ne, najodvratnije laže. Nadalje, u čemu se ogleda širenje panike i nereda kada je u pitanju predsednik države. Sve vreme tvrdi četiri stvari. Prva – da protestanti i da mirni demonstranti u Srbiji rade na rušenju ustavnog poretka. To nije tačno. U ovoj državi svako ima pravo na političko okupljanje i na politički protest. I, sve dok se kreću u okvirima zakona i poštovanja javnog reda, a to se upravo događa u prethodnih pet meseci, niko nema pravo da bilo koga optuži za rušenje ustavnog poretka, samo zato što koristi svoje osnovno pravo na protest i na političko okupljanje. Predsednik tvrdi da je plan zauzimanje Skupštine. Nema nikakvog zauzimanja Skupštine. Ovde smo sada u Skupštini, u ovoj instituciji koja je najvažnije političko telo odlučivanja u Srbiji, da bismo govorili pred građanima i onima koji su nas birali i oni koji nas nisu birali. Dakle, naš posao je da se ovde borimo i zastupamo građane i to ćemo raditi u Skupštini i nema nikakve potrebe za opkoljavanjem ili zauzimanjem Skupštine. Predsednik tvrdi i time takođe izaziva paniku i unosi nered, da će doći do okruživanje predsedništva, dakle, mesta gde on radi. Ako je neko u ovom trenutku okružio predsedništvo, onda su to pristalice Aleksandra Vučića. Ja ga pozivam da snagom svog autoriteta kaže tim ljudima koji su raširili šatore, a jesu pristalice njegove politike da se udalje, jer u ovom trenutku samo njegove pristalice rade opkoljavanje jedne institucije i niko više. Pod četiri – širenje i izazivanje panike i nereda je naredna njegova rečenica, da očekuje veliko nasilje u subotu. U subotu se neće dogoditi nikakvo nasilje, niko u ovoj državi ne želi nasilje, svi žele institucije, poštovanje zakona, poštovanje pravnog poretka i raspravljanje o svim političkim problemima, na najmanje konfliktan način, a idealno je na bezkonfliktan način. To želi većina Srbije siguran sam, sve ostalo je laž, sve ostalo je spinovanje, sve ostalo je politička manipulacija. Napokon, nas očekuje buran period, taj period i zato postavljam pitanje Ministarstvu unutrašnjih poslova, ne zato što ono može presudno da utiče, ali može bitno da utiče kada je u pitanju bezbednosna kultura koja nas vodi upravljanjem političkim procesima na mirniji način, civilizovaniji, uređeniji, da preduzme te mere. Očekuje nas period velikih političkih turbulencija, zbog svega ovoga što Aleksandar Vučić radi, zbog unošenja panike, zbog unošenja nereda, pozivam Republičkog javnog tužioca, Zagorku Dolovac da privede i uhapsi Aleksandra Vučića, jer on mora da otelovljuje političko jedinstvo ove države, a ne da unosi razdor. On mora da smiruje tenzije, a ne da raspaljuje tenzije.

MARINA RAGUŠ: Hvala. Pet minuta je davno isteklo. Gospođa Sonja Pernat, izvolite. 

SONJA PERNAT: Postavljam pitanje za Ministarstvo finansija. Imajući u vidu da je Zakon o budžetu za 2025. godinu usvojen potpuno nezakonito, mimo svih predviđenih procedura, interesuje me kako mislite da se dalje zadužujete kod kreditora i kod MMF-a za dodatnih 360 milijardi dinara, kada nemate valjani zakonski osnov za to? Nasilničko i nezakonito usvajanje u jednom momentu kada prorade institucije, a to je sve što mi želimo. Dakle, nikakvo nasilje, samo rad institucija, treba da znate da svako ovakvo zaduživanje biće protivpravno ništavno. Evropske institucije konstatovali su veliki nivo korupcije. Dakle, nažalost, nas korupcija ubija, pad nadstrešnice i 15 poginulih, a vaš učinak je ravan nuli. Dakle, vi uzimate novac od kreditora koji završava isključivo u vašim džepovima. Nameštate neke tendere, a ne pravite krucijalne projekte, jer na stadionima se ne gradi budućnost jedne zemlje, već upravo kao što ova omladina pokazuje, kulturom i naukom. Dakle, vi nikakve projekte značajne niste uradili. U bolnicama su liste čekanja užasno velike, 600.000 ljudi u Vojvodini nema ispravnu pijaću vodu, 80 miliona evra su Zrenjaninci potrošili na kupovinu flaširane vode i vi to nazivate borbom protiv korupcije. Dakle, nama nudite neku parizer politiku od 37 dinara i minimalac od nešto više od 50.000 dinara, a vama novac u džepove. Dakle, 30 godina ljudi rade za neki minimalac. Zamislite kada svi ti ljudi dostignu neku svoju mirovinu, odnosno penziju, oni će biti socijalna kategorija. Upozoravam vas, da je ovo daleko od politike patriotizma, jer ste vi noćas krenuli na studente, represijom i to je protiv svake osude. Vaša politika nije politika patriotizma, nego politika dužničkog ropstva, a sada ću vam i reći zašto. Ako ne bude rebalansa budžeta za 2025. godinu, a mislim da će ga biti, Srbija će završiti sa dugom od 45 milijardi evra. Onog momenta kada ste došli na vlast sedeći na stiroporu i kada je neko od vaših lidera štrajkovao glađu, Srbija je bila zadužena 20 milijardi evra. Vi ste gospodo naprednjaci uspeli da uduplate dug, dakle, to ispada po tome da nijedan građanin Srbije nije stvarao nijednu novu vrednost, već smo se isključivo samozaduživali. Takođe pitanje Ministarstvu finansija, da li ste čuli da se zatvara fabrika „Drekslmajer“, to je fabrika u Zrenjaninu koja je dobila subvencije od države. Žao mi je što ne mogu da navedem još fabrika ovako tužne sudbine, ali znate da će 2000 ljudi ostati na ulici, 2000 ljudi, pa i njihove porodice, isporučićete direktno fabrici „Linglong“. Znate, to je ona fabrika gde su suspendovana prava Republike Srbije, gde se javio robovski rad i to nisam ja rekla, to su rekle sve relevantne institucije. Dakle, vi ne dajte ništa osim nekog minimalca, zato mi ovde iz radničke partije imamo jednu kategoriju za koju se zalažemo, a to je plata dostojna za život. Verujte ta plata dostojna za život nismo mi to izmislili, to postoji u svim razvijenijim zemljama. U ovom momentu plata dostojna za život bila bi 140 hiljada dinara. Mislim da je to patriotizam, a da nije patriotizam to što vi prodajete zemlju. Rusima ste dali naftne resurse, Kinezima ste dali zlato, Arapima ste dali vodu, a mi smo ostali poniženi i uniženi. Koliko još treba da glumimo da budemo slobodni robovi da bi se novac sipao u vaše džepove. Još nešto ću da vam kažem, postoji jedna fabrika u Zrenjaninu i zove se „Stil“, ono dobijaju subvencije od države, prave obuću za policiju i za vojsku, tu rade ljudi sa invaliditetom. Dva meseca nisu primili dinara. Šta mislite kako će oni da žive? Idite tamo raširite srpsku zastavu i recite da ste patriote. Ja mislim da ste vi dali u miru ono što dugi u ratu ne izgube. Hvala. 

MARINA RAGUŠ: Reč ima gospođa Emeše Uri. 

EMEŠE URI: Poštovana predsedavajuća, poštovana potpredsednice i poštovane kolege narodni poslanici, poštovani građani Republike Srbije, želela bih svoje pitanje da uputim Ministarstvu zdravlja, a tiče se Zakona o zdravstvenoj dokumentaciji, evidencijama u oblasti zdravstva, preciznije regulacija elektronskog vođenja medicinske dokumentacije, odnosno e-kartona. Da bi zdravstvene ustanove mogle da koriste e-karton, odnosno elektronsko vođenje medicinske dokumentacije, njihova softverska rešenja moraju biti usklađena sa standardima i procedurama definisanim u Zakonu o zdravstvenoj dokumentaciji i evidencijama u oblasti zdravstva, prema članu 46. stav 4. ovog zakona ministar zdravlja propisuje šta se sve vodi u tom kartonu, sadržinu podataka, način i postupak preuzimanja podataka, određivanje i korišćenje ličnog zdravstvenog broja i druga pitanja od značaja za uspostavljanje i korišćenje podataka o elektronskoj zdravstvenoj dokumentaciji. Iako zakon ne precizira eksplicitno da svako softversko rešenje mora imati posebnu saglasnost Ministarstva zdravlja, jasno je da softveri moraju biti usklađeni sa propisanim standardima i procedurama kako bi bili kompatibilni sa RIZIS, odnosno Republičkim informativnim zdravstvenim sistemom i omogućili pravilno vođenje E-kartona. Stoga, umesto da svaka od skoro 350 zdravstvenih ustanova pojedinačno traži potvrdu usklađenosti. Smatram da bi bilo svrsishodnije da Ministarstvo zdravlja obaveže vendore softverskih programa za E-kartone da sami dokažu usklađenost sa zahtevima ministarstva. Ovo bi donelo veliku olakšicu za zdravstvene radnike, jer trenutno kako bi ispoštovali zakon, vode dvostruku evidenciju i u papirnoj i u elektronskoj formi. U zdravstvenim ustanovama se vodi precizna i obimna evidencija o pacijentima, oboljenjima, intervencijama, neželjenim reakcijama, drugim medicinskim podacima. U obaveznu medicinsku dokumentaciju unosi se na različitim elektronskim platformama 23 vrste podatka, 24 različite knjige protokola, 21 knjiga evidencije za određene bolesti, 37 individualnih izveštaja, 14 registara o licima obolelima od bolesti ili stanja od javnog zdravstvenog značaja i preko 12 različitih vrsta obrazaca. Trenutno zakon nalaže da se zdravstveni kartoni pacijenata vode i u papirnoj i u elektronskoj formi, osim u slučaju da se koristi softvere koji ima rešenje o usaglašenosti izdat od strane Ministarstva zdravlja. Samo tada je dozvoljeno isključivo elektronsko vođenje kartona. Međutim, većina vendora nema rešenje o usaglašenosti Ministarstva zdravlja. Zadnje rešenje je izdato 2010. godine za softver koji koristi većina zdravstvenih ustanova u Srbiji, sa rokom važenja do dve godine. To znači da je rešenje isteklo još 2012. godine, a novi sistem usaglašenosti nije uveden. Zato postavljam pitanje Ministarstvu zdravlja, kada će ministarstvo preduzeti konkretne korake da bi rešio ovaj problem i omogućilo zdravstvenim ustanovama da koriste potpuno elektronsko vođenje medicinske dokumentacije bez potrebe za dupliranjem evidencija? Vođenje zdravstvenog kartona isključivo u elektronskoj formi donelo bi brojne benefite. Lekari bi imali više vremena za pacijente, umesto da rade obimnu administraciju. Ustanove bi značajno smanjile troškove, papir, tonere, arhivski prostor, smanjila bi se administrativna opterećenja za zdravstvene radnike i oni bi mogli raditi posao za koji su se školovali. Smatram da je elektronsko vođenje medicinske dokumentacije ključni korak ka modernizaciji zdravstvenog sistema Srbije. Puno se uradilo na tome. Postoje portali, postoje platforme na kojima mi stvarno unosimo kvalitetne podatke i oni se dobro čuvaju. Postoji E-recept koji se jako lepo prihvatio među našim građanima. To je znak da sistem funkcioniše. Samo bi taj završni korak trebalo odraditi, a to je da se preduzmu hitne mere da bi se uskladila pravna regulativa i omogućilo zdravstvenim ustanovama da koriste pouzdana i sertifikovana softverska rešenja bez administrativnih prepreka i dvostrukih obaveza. Hvala. 

MARINA RAGUŠ: Najlepše hvala vama. Gospodin Stefan Krkobabić. Izvolite. 

STEFAN KRKOBABIĆ: Uvažena potpredsednice Raguš, hvala. Neophodno je da u ovakvom trenutku za našu zemlju pričamo upravo u uspesima naše Republike Srbije, a ono što je vanredno veliki uspeh to je dobijanje kreditnog rejtinga za našu zemlju, a koji je ostao pomalo u senci zbog trenutnih događaja. Taj investicioni rejting naše zemlja koja je Agencija za ocenu kreditnog rejtinga dala je veliki uspeh i za Vladu Republike Srbije, ali i pokazatelj uspešne vizije predsednika Aleksandra Vučića. Nema sumnje da je ovo jedna potvrda da je Srbija na uspešnom putu kontinuiranog ekonomskog rasta i makroekonomske stabilnosti. To najprostije rečeno znači da će Srbija na međudržavnom tržištu kapitala moći jeftinije da se zadužuje, jer je ocenjena kao zemlja koja može na vreme da izmiruje svoje dugove. Moći ćemo da pozajmljujemo po povoljnijim kamatnim stopama na međunarodnom tržištu i da ojačamo svoju ekonomsku reputaciju na način da privučemo još veći broj stranih direktnih investicija. Dobijanje ovako visokog investicionog rejtinga prvi put u istoriji nije slučajno. Naša zemlja je 2024. godinu završila kao druga najbrže rastuća ekonomija u Evropi. Zabeležili smo rekordan priliv stranih direktnih investicija u visini od 5,1 milijarde evra. Spustili smo stopu nezaposlenosti na istorijski minimum od 8,2%, a inflaciju uvaženi građani Srbije na 4,3%. Godinama unazad, naš javni dug je daleko manji nego što je prosek evrozone, pa je tako i on prošle godine iznosio 44,5% BDP, dok je u evrozoni dostigao čak 89%. Ovde nema mesta ni špekulacijama, ni nagađanjima, ni politikantstvu, ovo su egzaktni i lako proverljivi podaci, a pre svega merljivi. Znamo da nas čeka EKSPO 2027, kao prvorazredni projekat za našu zemlju u kojoj će biti uloženo sa svim pratećim projektima preko 17 milijardi evra. S tim u vezi, u ime poslaničke grupe PUPS Solidarnost i pravda, želim Ministarstvu finansije Republike Srbije da postavim sledeća pitanja. Na koji način će na zadržavanje postojećeg i dobijanja još većeg investicionog kreditnog rejtinga uticati aktuelno društveno politička situacija u našoj zemlji, koja nije laka i koliko je shodno tome, važno da insistiramo na unutrašnjem dijalogu između svih relevantnih činilaca, kako bismo zajedničkim snagama, a na korist svih građana Srbije nastavili da ekonomski jačamo i razvijamo našu državu u celini. Zahvaljujem se na pažnji. 

MARINA RAGUŠ: Reč ima potpredsednik Jovan Janjić. 

JOVAN JANJIĆ: Prvo pitanje upućujem MUP, nakon dva masovna zločina u maju 2023. godine, Vlada Srbije krenula je u razoružavanje građana, ona tada donosi zaključak kojim protivustavno i protivzakonito menja zakon koji se može menjati samo po predviđenoj proceduri ovde u Skupštini Srbije. Otpočela je kampanja oduzimanja oružja, ne samo od onih koji ga nelegalno poseduju, nego i od legalnih vlasnika. Kampanja i preduzete mere imale su za cilj da se ljudi primoraju da u trajno vlasništvo države predaju oružje koje legalno poseduju. Realnog osnova za to nije bilo, jer činjenice ukazuju da se 91% svih krivičnih dela izvrši nelegalnim oružjem, 8% službenim oružjem, a samo 1% oružjem koje je u legalnom posedu građana. Preduzete mere pogodile su najviše savesne građane, oni koji su legalno posedovali oružje, koji ga nisu krili, a na drugoj strani oni pak koji su krili da imaju oružje i nisu hteli da prijave da ga poseduju, nisu bili pod direktnim pritiskom, da ga predaju. Inače razoružanjem savesnih lojalnih građana, legalnih vlasnika oružja, slavi se i odbrambena moć zemlje. Srbija je jedna od retkih zemalja u svetu, a možda i jedina država koja naplaćuje porez na oružje. U međuvremenu nakon te preduzete akcije, razoružanja, desilo se nešto paradoksalno. Mnogim bivšim posednicima legalnog oružja, stigla je opomena pod pretnjom prinudne naplate da se plati porez na oružje koje više ne poseduju, koje su bez nadoknade predali državi. Do toga je najverovatnije došlo iz razloga što MUP, nije dostavilo Poreskoj upravi imena ljudi koji su državi predali oružja i zbog toga su mnogi građani prinuđeni da odlaze u poresku upravu, da gube vreme čekajući u dugom redu i da se pravdaju za neosnovani dug. Zato pitanje MUP, šta će se preduzeti da se zaustavi maltretiranje nedužnih građana, zbog njihovog propusta? Drugo pitanje upućujem Vladi Republike Srbije - Poslanička grupa MI - Glas iz naroda, tri puta je postavljala poslaničko pitanje Vladi zašto se država Srbija pod obrazloženjem sinhronizacije spoljne politike sa EU priključila sankcijama koje je ona uvela nama prijateljskoj, jednoj od najbliskijih zemalja, Republici Belorusiji? Ni na jedno pitanje odgovor nismo dobili. Saglašavajući se sa sankcijama EU onemogućen je i vazdušni saobraćaj između Srbije i Belorusije, zbog čega ispaštaju mnogi građani i Srbije i Belorusije, ali i građani drugih zemalja koji bi putovali na ovoj relaciji. Vazdušni saobraćaj između Beograda i Minska uspostavljen je 2012. godine i u početku se odvijao preko Budimpešte, a onda posle godinu i po dana uspostavljena je direktna linija između Beograda i Minska tri puta nedeljno, na kojoj će potom početi da se leti i šest puta nedeljno. Srpsko prisustvo u Belorusiji, ali i belorusko u Srbiji je sve očiglednije. Danas razvoj Belorusije, ali i promociji Srbije u Belorusiji i drugim zemljama bivšeg sovjetskog prostora značajno doprinosi srpska kompanija "Braća Karić". Kompanija holding "BK grupe - Braća Karić" samo na jednom mestu na 460 hektara bivšeg aerodroma u Minsku gradi multifunkcionalni kompleks "Minsk-MIR" po principu "grad u gradu", sa četiri miliona kvadratnih metara stambenog prostora, što je negde oko 50 hiljada stanova. U drugom delu grada je stambeno-poslovni kompleks "Majka Minska" - "Majaka Minska", od milion kvadrata, u sklopu kojeg je i trgovinski centar "Dana mol" od 200 hiljada kvadratnih metara, koji dnevno poseti u proseku 80 hiljada ljudi, a gradi se i stambeno poslovno privredni i sportski kompleks "Severni Berg", takođe po principu "grad u gradu", od osam miliona kvadratnih metara. Na gradilištima kompanije "Braća Karić" u Belorusiji dnevno radi 13 hiljada ljudi, a zajedno sa gradilištima u Rusiji i Kazahstanu oko 30 hiljada ljudi. Naši ljudi radno angažovani u Belorusiji mole da naša država omogući da se obnovi vazdušni saobraćaj između Beograda i Minska. Zato moje pitanje Vladi Republike Srbije glasi - kada će omogućiti ponovno uspostavljanje vazdušnog saobraćaja između Srbije i Belorusije? Hvala na pažnji. 

MARINA RAGUŠ: Hvala vama. Gospodin Milija Miletić ima reč. Izvolite. 

MILIJA MILETIĆ: Zahvaljujem se, poštovana potpredsednice. Ja bih postavio nekoliko pitanja a tiču se naših ljudi koji žive na jugoistoku Srbije. Prvo pitanje je upućeno Ministarstvu energetike i rudarstva i javnom preduzeću "Srbijagas", a tiče se gasifikacija ovog dela Srbije. Mi smo ranije govorili i već se krenulo sa radom, odnosno krenule su neke pripremne radnje, da gasovod koji je predviđen za istočnu Srbiju, da je jednim delom sada već ušlo u proceduru, jedan krak gasovoda ide od Zaječara prema Prahovu a drugi krak gasovoda ide od Zaječara preko Knjaževca, Svrljiga ka Nišu. 6Mene interesuje kada će konačno on biti stavljen u funkciju, jer kao što smo videli, već su ljudi na terenu, obilazi se i prati se trasa od gasovoda koji će na tim mestima biti i za sve nas koji tamo živimo veoma je bitno da se to reši što pre, na najbolji način, jer ćemo tako imati mogućnost da bude bolja životna sredina. Konkretno, sada, kada se loži, veliki problem jeste zagađenje vazduha, ne samo kod nas u Svrljigu nego u Knjaževcu, Nišu i svuda. Ovim načinom gasifikacije rešavamo taj problem. Moje pitanje je da li će to biti u toku ove ili naredne godine? Jedno od bitnijih stvari jeste ono što ide kao nus proizvod, nus pojava, a to gde taj gasovod sada treba da krene, gde treba da ide? Već se pojavljuju pojedine advokatske kancelarije, pojedini ljudi koji se predstavljaju kao advokati, obilaze te naše domaćine koji imaju parcele gde treba da prođe gasovod i već se pripremaju tužbe. Ja mislim da je to još jedan od načina da se zaustavi gasifikacija, kao što se dešavalo u prethodnom periodu, gde su ranije prošli putevi u tim našim seoskim područjima, to sam vam govorio i ranije, gde je veliki broj advokatskih radnika na terenu, idu direktno kod tih naših ljudi čije su parcele zauzele jedan deo tog puta ili je put prošao kroz tu parcelu pre 50-60 godina. Sada se javljaju ti advokati, obilaze te naše domaćine čije su to parcele, imaju podatke i utužuju lokalnu samoupravu, opštinu, gde je opština u jako teškoj situaciji zato što su budžeti veoma mali, veoma opterećeni svim onim drugim stvarima, gde su te kazne za te advokate koji dobiju te pare veoma velike, abnormalne, gde budžeti opštine to ne mogu da iznesu. Ja sam vam govorio i ranije da jedna opština, druga opština, treća opština, budžeti se smanjuju, advokati idu i dalje na terenu, što znamo da nije po pravilu, da nije u skladu sa Zakonom o advokaturi, da nema pravo da ide kod svakog čoveka da nudi svoje usluge, a idu možda čak i neki ljudi koji nisu ni advokati, nego njihovi pomoćnici i na taj način naši ljudi njima potpisuju i dešava se situacija da dosta tih tužbi koje advokati rade prema tim našim lokalnim samoupravama, se izgubi, odnosno advokati izgube te tužbe, a taj naš čovek koji je potpisao to ovlašćenje oni sada plaćaju i dolaze velike kazne za takse koje su trebale da se naplate. Prema tome, za mene kao čoveka bitno je da se uradi gasifikacija, da se nađe rešenje, da na najbolji način rešavamo problem gasifikacije, problem zagađenja životne sredine zbog loženja. Još jedna od bitnih stvari jeste da nađemo rešenje, ali ja sam već rekao vezano za probleme tih lokalnih samouprava, za uzimanje tih putnih pravaca. To su atarski putevi i to je veliki problem, gde budžeti opština su sada mnogo opterećeni. Moramo naći rešenje. Mi smo kao lokalna opština u Svrljigu imali sastav gde se skupilo 50 opština koje smo zajedno napravili radno telo gde se išlo kod nadležnih ministarstava da se reši problem ovih tužbi vezano za zauzimanje tog tzv. putnog zemljišta. Hvala još jednom. 

MARINA RAGUŠ: Hvala, gospodine Miletiću. Reč ima gospodin Radomir Lazović. Izvolite. 

RADOMIR LAZOVIĆ: Iako Zeleno-levi front neće učestovati u daljoj raspravi u nastavku ove sednice, želeo sam da iskoristim ovu priliku kada narodni poslanici mogu da traže objašnjenja i obaveštenja od državnih organa, da postavim pitanje odgovornosti za dalje uvlačenje građana Srbije u sukobe i nasilje nakon napada žandarmerije na studente ispred RTS-a. Da li će Ivica Dačić, ministar policije, na sebe preuzeti odgovornost za ovaj napad, za posledice organizacije višednevnog kontramitinga ispred Predsedništva i generalno za posledice zloupotrebe policije za očuvanje SNS-a na vlasti? Juče je policija povredila svog kolegu ispred RTS-a. Da li Dačić oseća odgovornost za to ili će se vaditi da mu je sve ipak naredio neko ko je nenadležan, predsednik države. Neće ga spasiti ovo sakrivanje, kao što se niko neće moći sakriti od odgovornosti. Juče su policajci, žandarmerija, napadajući građane i studente koji su zbog uvreda i laži blokirali RTS, slučajno povredili svog kolegu u civilu. Vučić je kukavički brže bolje za to okrivio studente. Ej, optužio je one koji mesecima pozivaju za nenasilje, ali na sreću postoje snimci koji jasno pokazuju šta se desilo. Da li ima neko obraza u toj policiji da kaže šta se zaista se desilo ili ćete se skrivati iza onoga - mi samo radimo svoj posao? Posao policije nije da lažu, nije da štite kriminalce i prevarante, da budu doušnici "Informera", već da štite institucije, da štite zakon i pravdu, bukvalno baš ono na šta pozivaju građani i studenti na protestima i to mesecima. Za preko 100 dana protesta na ulice Srbije izašle su stotine hiljada ljudi. Imali smo proteste u stotinama gradova i sela. Nigde nije bilo nasilja osim tamo gde su ga činili vaši ljudi, predsednici opština, direktori javnih preduzeća, batinaši i provokatori. Pozivam vas da odustanete od sukoba, da shvatite da je jedini ispravan način ispunjavanje svih studentskih zahteva onako kako su ih studenti definisali i preuzimanje odgovornosti za svu štetu koju ste našem društvu napravili i pravite. Prestanite da okrećete ljude jedne protiv drugih. Povucite lažne studente, sklonite one smešne šatore, ne pokušavajte da sprečite regularno održavanje najavljenog skupa u Beogradu 15. marta. Iako statisti koje ste dovukli iz raznih „Pinkovih“ rijalitija da glume demonstrante ispred Predsedništva izgledaju smešno nema ništa smešno u nameri da se oni iskoriste kao provokatori i kao pritisak na organizatore protesta. Postavljam pitanje ministarki prosvete ili ministru finansije ili bilo kome koga smatrate nadležnim koliko je resursa država potrošila na organizaciju višednevnog naprednjačkog kontramitinga ispred Predsedništva Srbije? Da li su na to otišle plate prosvetara? Dakle, odustanite od kontramitinga, prestanite da zloupotrebljavate policiju, prestanite da hapsite aktiviste, prestanite da napadate studente. Neće vam proći ideja da ove mlade ljude oterate iz Srbije kao što ste oterali 400.000 ljudi za 12 godina vaše vlasti. Neće vam uspeti, shvatite da je gotovo. Sada je samo pitanje koliku štetu za sobom ostavljate. Hvala. 

MARINA RAGUŠ: Gospodin Milimir Vujadinović ima reč. Izvolite. 

MILIMIR VUJADINOVIĆ: Poštovane kolege, poštovana Srbije, a pre svega vi narodni poslanici, zamoliću vas jednu stvar – da konačno stvari počnemo da nazivamo pravim imenom. Priča o studentima, o njihovim zahtevima završena je prošle sedmice izglasavanjem zakona koji je ispunjenje poslednjih zahteva studenta. Ono što se danas dešava na ulicama i ono što se desilo noćas ne naziva se nikakvim studentima, to su opozicioni anarhisti pod direktnom upravljačkom palicom opozicije i poslanika opozicije u Srbiji. Konačno da te ljude počnemo da nazivamo opozicioni anarhisti ili boljševički aktivisti jer to je ono što ih u stvarnosti označava. Ono što ste danas čuli od opozicije, od ovog nesretnog Novakovića, od Lazovića niste ništa drugo mogli ni da očekujete, poštovani građani Republike Srbije, od lažova, od proverenih i presuđivanih kriminalaca, i to baš za napad na policajca i zloupotrebu službenog položaja za šta je osuđen pravosnažno već jednom Bora Novaković. Ništa drugo niste mogli da očekujete od Lazovića koji je u 45. godini i dalje student a narodni poslanik, kome je prvo radno mesto Narodna skupština Republike Srbije. Kao dokaz tome, a uvek argumentovano govorimo, istu ovu priču koju vrte sada kada je u pitanju napad na srpskog policajca noćašnji ispred RTS vrteli su pre tri dana kada je pitanju bio Nikola Selaković. U cilju prodavanja laži javnosti Srbije napravili su čak i lažno Rešenje o određivanju pritvora onom antisrbinu i nasilniku Milanu Tavčaru. Ni to nisu bili u stanju da urade kako treba. Na prvoj stranici, poštovana javnosti, poštovani građani Republike Srbije, stavili su datum 8. mart 2025. godine, a na drugoj stranici tog rešenja datum 4. jun 2023. godine. U međuvremenu Tavčar je priznao delo, priznao da je napao Nikolu Selakovića, a već treći dan i dalje ovo rešenje, ovu laž vrte kao dokaz da se taj napad nije uopšte desio. Po istom principu to pokušavaju da urade kada je u pitanju napad na srpskog policajca noćas ispred RTS. Da budemo jasni, svi mi, javnost Republike Srbije, znamo da je to uradio anarhista pod direktnom palicom nekog drugoga. Manje je bitno i manje je važno koji je to anarhista uradio i ko je direktni izvršilac tog dela, puno je važnije ko je nalogodavac, ko je inspirator, ko je taj ko daje naređenja o napadu na institucije Republike Srbije, ko je taj ko upravlja onim što se dešava i što se noćas dešavalo na ulicama Republike Srbije. To je moje pitanje ministru unutrašnjih poslova, to je moje pitanje Tužilaštvu. Ovde nije bitno koji je anarhista noćas udario srpskog policajca, nečijeg brata, oca, muža, nego ko je dao taj nalog. Ja opravdano i mi iz SNS opravdano sumnjamo da se ta lica i ti nalogodavci nalaze u klupama opozicionih poslanika, da ta sva uputstva o napadu na institucije Republike Srbije dolaze iz redova opozicije, iz ovih poslaničkih klupa. To je naše pitanje Tužilaštvu i MUP-u. Ovo me, poštovani građani Republike Srbije, poštovane kolege poslanici, neodoljivo podseća na jednu drugu stvar iz prošlosti – kada je u Podrinju ubijeno u toku rata 3.500 Srba niko, apsolutno niko za 3.500 života nije odgovarao. Priča Nasera Orića i tzv. sudova je na kraju završena epilogom u kome se može zaključiti da je 3.500 ljudi samo sebe ubilo. Upravo na delu je jedan takav pokušaj. Ovo je poslednji put Srbiji i srpskom narodu radio samo Naser Orić. Moje drugo pitanje, a moram vam pokazati, ovo je produkt sinoćnjeg delovanja anarhista, nečiji otac, nečiji brat, nečiji muž sa opasnošću da ostane bez oka. Moje drugo pitanje je upućeno poslanicima opozicije, raskrinkavajući njihovu laž i raskrinkavajući njihovo licemerje, zašto prodajete narodu praznu priču da ne planirate nasilje, kao da smo mi slepi? Kao da ne vidimo objave vaših direktnih podređenih i vaših direktnih aktivista koji pozivaju otvoreno na nasilje u subotu, dajući uputstva ko će poneti motornu testeru, ko će poneti palice, ko će poneti kamenje, ko će poneti topovske udare, kao da smo ludi, pa ne znamo da po firmama širom Srbije tražite građevinske mašine kojima ćete krenuti na institucije Republike Srbije. Nećete, verujte, dok je nas, dok je Srbije, dok je srpskog naroda. Živela Srbija! Hvala. 

MARINA RAGUŠ: Hvala vama. Nastavljamo rad. Prelazimo na zajednički jedinstveni pretres o predlozima zakona iz tačka od 33. do 55. dnevnog reda. Saglasno članu 170. i shodno članu 157. stav 2. Poslovnika Narodne skupštine, otvaram zajednički jedinstveni pretres o predlozima zakona iz tačaka od 33. do 55. dnevnog reda. Da li predstavnici predlagača žele reč? Reč ima gospodin Siniša Mali, prvi potpredsednik Vlade i ministar finansija. Izvolite. 

SINIŠA MALI: Hvala puno. Poštovani narodni poslanici, poštovani građani Srbije, danas imamo na dnevnom redu 23 zakona koja su izuzetno važna za dalji rast i napredak naše Srbije. Ja ću ukratko da obrazložim one koji su najvažniji. Prvi je sigurno Sporazum o zajmu sa EU, jedan veliki korak napred ka potpunoj integraciji Republike Srbije u EU. Kao što znate, predsednik Aleksandar Vučić je obećao da ćemo do kraja 2026. godine usaglasiti sve zakone, sve podzakonske akte, sve što je neophodno kako bismo u potpunosti bili usaglašeni sa standardima EU i kako bismo ispunili sve formalne uslove za punopravno članstvo u EU. Ovaj Sporazum o zajmu omogućava nam da povučemo prvih 112 miliona evra od fonda koji je odvojen za Zapadni Balkan, a podsetiću vas da je taj plan rasta za Zapadni Balkan ima četiri stuba. Prvi stub je brža ekonomska integracija u jedinstveno tržište EU i ovo je za nas najvažniji deo plana. To podrazumeva otvaranje zelenih koridora, da nemamo čekanje kamiona na granicama. To podrazumeva tzv. SEPA, dakle, Single European Payment Area, dakle, jedinstveno područje za plaćanja preko kartica koje će omogućiti samo ovom regionu da uštedimo preko pola milijardi evra. Dakle, biće jeftiniji prenos novca, manji troškovi bankarski raznih kartica i tako dalje. To su veoma važne stvari. Drugi deo ovog plana nam je reformska agenda, gde imamo čak 98 mera, malopre sam rekao, sve ono što moramo da uskladimo u raznim oblastima kako bismo ispunili sve preduslove za punopravno članstvo u EU. Treći stub nam je regionalna ekonomska integracija. Dakle, dalja saradnja sa susedima, otvaranje granica. Podsetiću vas da je Srbija dominantna ekonomija u regionu, tako da otvaranje granica, veća i brža saradnja sa susedima nam omogućava i brži rast. Konačno, četvrti stub ovog plana za Zapadni Balkan je i ta finansijska pomoć. Šest milijardi evra, podsetiću vas, izdvojeno je za celo područje Zapadnog Balkana, 1,6 milijardi ide Srbiji i, kao što sam rekao na početku svog obraćanja, ovim Sporazumom o zajmu sa EU povlačimo prvih 112 miliona evra, što je izuzetno važno i na takav način potvrđujemo našu posvećenost evropskim integracijama i, kažem, kao što je i predsednik i obećao, veliki je to posao i veliki je zadatak pred nama, do kraja 2026. godine treba da ispunimo sve preduslove za formalno priključenje i ulazak u EU. Drugi zakon koji je pred vama je garancija kako bi se finansirala nabavka novih vozova. To je garancija od 90 miliona evra u ime i za račun „Srbijavoza“. Treba da nabavimo šest novih modernih lokomotiva. Modernizacija postojećih dizel motornih vozova takođe je u planu i modernizacija oko 20 putničkih vozila, putničkih vagona, izvinjavam se. Dakle, još jedan korak napred ka efikasnijem, bržem i bezbednijem železničkom saobraćaju u našoj zemlji. Pred vama je i Sporazum o dodatnom finansiranju vezan za rehabilitaciju HE Bistrica, kao i za revitalizaciju HE Potpeć, sa izgradnjom četvrtog agregata. Obe ove hidroelektrane su stare, već je eksploatacioni period dug 30, 40 godina i treba da ih pripremimo za novih 30 ili 40 godina eksploatacije. Upravo za tu namenu su i ova sredstva koja treba da se obezbede. Da vas podsetim, HE Bistrica je jedna od najstarijih hidroelektrana u okviru našeg EPS-a, izgrađena je čak 1960. godine, a Potpeć je hidroelektrana koja je stara više od 50 godina. Dakle, novac koji izdvajamo za revitalizaciju ove dve hidroelektrane će nam omogućiti dugoročno i sigurno snabdevanje kroz hidroelektrane ili od hidroelektrana, što je zeleni izvor energije, i to je jedno od opredeljenja koje imamo u našoj strategiji razvoja energetskog sistema. Pred vama je i Ugovor o zajmu sa Evropskom bankom za obnovu i razvoj gde treba da obezbedimo dodatne novce za izgradnju solarno-termalnog, kako bih rekao, sistema daljinskog grejanja u Novom Sadu. To je za Novi Sad izuzetno važno, odnosno kada budemo to završili, verovali ili ne, emisija ugljen dioksida u Novom Sadu, CO2, smanjiće se za 17.350 tona godišnje. Pred vama je još jedan projekat koji je namenjen za program efikasnog vodosnabdevanja i prečišćavanja otpadnih voda. Visina ovog projekta, odnosno obim je 70 miliona evra i ovo je nastavak prethodnog programa gde su u prvoj pripremnoj fazi učestvovali gradovi Vršac, Kikinda, Smederevo, Požarevac, Jagodina, Pirot i Trstenik. Dakle, hoćemo da sa ovim dodatnim sredstvima i završimo ove kapacitete koje gradimo u ovim gradovima. Takođe, pred vama je i Ugovor o garanciji za EPS kojim se obezbeđuje novac za revitalizaciju vlasinskih hidroelektrana. Ove hidroelektrane, takođe, predstavljaju najstarije hidroelektrane u sastavu EPS-a. Ono što je neophodno, njihovom revitalizacijom, je da produžimo njihov eksploatacioni vek za narednih 40 godina, kao i da povećamo obim proizvodnje električne energije. Takođe su pred vama i sporazumi koji su vezani za upravljanje čvrstim otpadom. Dva sporazuma koja treba da doprinesu daljoj zaštiti životne sredine i rešavanju otvorenih ekoloških pitanja u pojedinim lokalnim samoupravama. Ovde se radi o izgradnji i proširenju sedam regionalnih centara za upravljanje čvrstim otpadom – Kalenić, Ub, Sombor, Duboko, Užice, Nova Varoš, Pirot, Sremska Mitrovica i Inđija i ovo će, kada završimo, omogućiti uspostavljanje sistema za upravljanje čvrstim otpadom u 47 čak jedinica lokalne samouprave i pokriti više od milion i 500 hiljada ljudi. Dakle, veoma važan projekat, kao što vidite, od svih ugovora, sporazuma koji su danas pred vama, polako, ali sigurno potvrđujemo da smo na putu daljeg unapređenja kvaliteta naše infrastrukture, da li je reč o hidroelektranama, o energetskom sistemu, da li je reč o upravljanju čvrstim otpadom, da li je reč o izgradnji novih kapaciteta, kao što je reč o ovom kapacitetu u Novom Sadu ili nabavci novih lokomotiva, vozova i svega ostalog što treba da doprinese efikasnom i bržem železničkom saobraćaju u našoj Srbiji. Takođe, pred vama je, ono što je veoma važno, a to je Predlog zakona kojim se obezbeđuje dodatno finansiranje za podsticaj inovacija i rasta preduzetništva u Srbiji. Dakle, 25 miliona evra je u pitanju. Dalje istraživanje, razvoj i preduzetništvo u oblastima veštačke inteligencije i bio-tehnologije. Ne želimo da Srbija na bilo koji način zaostaje u ovim oblastima, tako dodatni novac izdvajamo kako bismo upravo dalje unapredili onu oblast koja je, po nama, jedna od najvažnijih za dalje potvrđivanje dominantne ekonomske pozicije koju Srbija ima u regionu. Podsetiću vas da mi imamo Strategiju razvoja veštačke inteligencije i da na osnovu te strategije radimo. Unapredićemo tu Strategiju za naredni period, s obzirom da ova ističe 2025. godine, ali važno je da veštačku inteligenciju, i to potvrđuju svi na svetu, ne smemo da zanemarimo, a Srbija želi da bude lider u regionu kada je to u pitanju. Pred vama su i dva sporazuma, jedan koji je vezan za MUP, a drugi koji je vezan za Ministarstvo odbrane a kada je saradnja sa Republikom Kazahstan u pitanju. Proširujemo našu saradnju i sa tom zemljom i kada je MUP u pitanju i kada je naša vojska u pitanju. Dva izuzetna zakona su pred vama danas. To su zakoni o slobodnoj trgovini, sporazumi o slobodnoj trgovini sa Ujedinjenim Arapskim Emiratima i sa Egiptom. Podsetiću vas da u ovom trenutku sa Sporazumom koji imamo o slobodnoj trgovini sa Kinom, a koji smo potpisali prošle godine, i sa ova dva sporazuma, sa time da imamo CEFTA kao region koji je time pokriven, Sporazum o slobodnoj trgovini sa Turskom, sa Evroazijskom unijom, dakle Rusija, Belorusija, Kazahstan, tu nam je i EU… Dakle, onaj ko investira u Srbiji, što je veoma, veoma važno za našu privredu, može da pokrije tržište od 2,2 milijarde ljudi i zato je veoma važno da država odradi svoj deo posla. Dakle, mi da otvorimo tržišta, da omogućimo našim kompanijama, našim preduzećima da izvoze bez bilo kakvih carina, bilo kakvih taksi, što povećava konkurentnost i atraktivnost Srbije kao investicione destinacije, a za građane to znači nove fabrike, nova radna mesta, veće plate i veće penzije. Dakle, Emirati koji su prema vrednosti BDP-a 29. zemlja na svetu, 10 miliona stanovnika tamo živi, otvaramo to jedno tržište, a što se Egipta tiče, 112 miliona stanovnika živi u Egiptu. Dakle, još jedno veliko tržište otvaramo za naša preduzeća. Konačno, pred vama je i Zakon o strateškoj saradnji u oblasti energetike između SAD i Republike Srbije. Videli ste, verovatno, i vest da je u Beograd upravo sleteo najstariji sin predsednika SAD Donalda Trampa, Donald Tramp Džunior. Očekujemo uskoro i njegov sastanak sa našim predsednikom, predsednikom Vučićem, tako da sam siguran da će ovaj sastanak dodatno unaprediti našu saradnju i odnose koje imamo sa SAD. S druge strane, ovaj ugovor koji je danas pred vama treba dodatno da unapredi našu saradnju baš kada je oblast energetike u pitanju. Dakle, ono što je veoma važno, jer obezbeđivanje energetske sigurnosti je stub obezbeđivanja daljeg rasta i razvoja naše ekonomije. Hoću da iskoristim priliku da vas podsetim, prošle nedelje ste izglasali Zakon o tzv. jeftinim kreditima za mlade, hoću da obavestim javnost u Srbiji i sve mlade naravno, da s obzirom da na dan objavljivanja u „Službenom glasniku“ taj zakon stupa na snagu 14. marta. Dakle, od 14. marta svaki građanin Srbije, građanka Srbije od 20 do 35 godina može u poslovnoj banci da se prijavi za jeftine stambene kredite, gde je garant država Srbija. Podsetiću vas samo 1% je učešće za takve kredite, s obzirom da ostatak prema banci garantuje država Srbija sa garantnim fondom od 400 miliona evra. Niko nikada nije uradio nešto tako. Predsednik Aleksandar Vučić je obećao, evo to obećanje smo ispunili svi zajedno prošle nedelje kada je taj zakon usvojen, a samo želim da vas obavestim da od 14. marta kreće i primena tog zakona što je kažem izuzetno važno. Dve stvari hoću da napomenem ovde pred vama, hoću da ga pomenem i pred građanima Srbije, jedna lepa vest i poneo sam jedan dijagram za vas, dakle, s obzirom na sve informacije koje trenutno imamo, ono o čemu je i predsednik Aleksandar Vučić govorio, dakle u 2024.godini Srbija je druga najbrže rastuća ekonomija u Evropi po svim dostupnim podacima u ovom trenutku. Ispred nas je jedino Malta, s obzirom da imala izuzetan rast u broju turista prošle godine, ali u odnosu na ostale zemlje Srbija se sa 3,9% rasta je ispred i mnogo razvijenih i većih ekonomija od nas. Jedna Nemačka ima negativnu stopu rasta, druge velike zemlje takođe su nula. Prosek evrozone, verovali ili ne, 0,9% u prošloj godini. Dakle, jedna Evropa raste sa 0,9%, jedna Srbija raste 3,9% prošle godine, što je veoma važno za sve nas. Ono što nam je želja bila jeste i dalje to je da u 2025. godini, u ovoj godini, Srbija bude najbrže rastuća zemlja u Evropi i videćemo da li ćemo u tome uspeti, s obzirom na blagi pad aktivnosti koje imamo u januaru u i februaru ove godine. Nadam se da će se situacija normalizovati i to me dovodi do poslednje teme koju želim u svom uvodnom izlaganju da podelim sa vama. Ono što je za svaku osudu sigurno je svaki vid nasilja u našoj Srbiji. Videli ste i noćas šta se dogodilo sa Lazarom Bačićem, dakle sa žandarmom koji je bio povređen u blokadi RTS ili protestima koji su ničim izazvani. To se sve nadovezuje na nasilje koje ko je ste svi ovde imali priliku ne samo da vidite, nego i da osetite, pogotovo kada su žene u pitanju i to nasilje prema ženama počevši od naših poslanika, odnosno poslanika ovde u Narodnoj skupštini, od Jasmine Obradović i drugih, pa do Branke Lazić, novinarke „Informera“ ispred Skupštine grada Beograda takođe prošle nedelje je za svaku osudu. Ali s obzirom, na to nasilje sprovode oni koji su najbahatiji, najbogatiji. Videli ste napad na ministra Selakovića, gde su to ljudi koji su zaposlenik bivši ili sadašnji zaposleni u Đilasovim i Šolakovim firmama. To vam dovoljno govori ko stoji iz svih protesta i tom vam govorno govori kakva je njihova politika. Ono što je moja poruka za sve građane Srbije, ono što je molba za sve vas ovde da pošaljemo jasnu poruku da nasilje neće proći. Nasiljem ne rešavamo ništa i pozvao bih sve građane Srbije i sve studente blokadere takođe da rešenje svojih problema ne nalaze u nasilju, nego da kao što smo prošle nedelje ispunili četvrti zahtev studenata tako što smo usvojili izmene Zakon o visokom obrazovanju, tako da u dijalogu i razgovoru pokušamo da unormalimo situaciju, kako bi Srbiju vratili na onaj put ubrzanog ekonomskog rasta i razvoja koji smo imali već, kažem, prošle godine s obzirom na to da po svim podacima, ponavljam još jedanput, smo druga najbrže rastuća ekonomija u Evropi. Istorijski uspeh, rekao bih. Ne sećam se, bilo ko da se seća od nas na kraju krajeva, da je Srbija tako pobeđivala u ekonomiji i to u doba i globalnih kriza i problema sa NIS-om i daljeg rata u Ukrajini i energetske krize i svega onoga što je ceo globalni svet, što je uticalo na celu globalnu ekonomiju tokom prošle godine, jedna Srbija pokazala je da je otporna, pokazala je da je rast na zdravim osnovama. Nama svaka industrija, svaka oblast raste, što je veoma važno i trudićemo se naravno da damo sve od sebe kako bismo, kažem, ove godine bili najbrže rastuća ekonomija u Evropi. Hvala puno na pažnji i ostajem vam na raspolaganju za pitanja i diskusiju. 

MARINA RAGUŠ: Hvala vama. Da li se neko od predstavnika predlagača javna za reč? Reč ima ministar zdravlja, gospodin Zlatibor Lončar. Izvolite. 

ZLATIBOR LONČAR: Poštovana predsedavajuća, uvaženi narodni poslanici, građani Srbije, ja prvo želim na samom početku da ovo što je rekao ministar Mali da još jednom zamolim sve da odustanu od nasilja. Upravo dok mi ovde razgovaramo ranjeni žandarm se nalazi u operacionoj sali, operiše ga, pokušavaju da mu spasu oko, da mu spasu vid. Nije tako davno bilo da bi se zaboravilo, 24 ili više poslanika je ovde posle nasilja koje se desilo u ovoj sali moralo da zatraži lekarsku pomoć, bilo je kod lekara sa većim ili manjim posledicama. Svaki dan imamo neki vid nasilja, a svima su nam puna usta da se borimo protiv toga. Očigledno nešto nije u redu. Pričamo jedno, radimo drugo. Apelujem na sve. Ono što se u ovom momentu dešava, a to je da su pacijenti u ambulanti RTS koja ima ekipe lekara, sestara, laboranata, koji rade tu od 9.00 do 16.00 časova svaki dan, koji imaju zakazane pacijente, nije im dozvoljeno da uđu na svoja radna mesta, da bi pregledali zakazane pacijente i one koji su danas imali zakazano. Ko će da odgovara za to ako se nešto desi tim ljudima koji danas nisu mogli da dođu do lekara, da budu pregledani, da se uradi analiza i sve ono što je neophodno? Da li neko uopšte razmišlja o tome? Da li je bitnije bilo šta od toga da nam danas neko ostane bez ukazane medicinske pomoći i ne daj Bože da mu se desi nešto? Da li ćemo konačno da zauzmemo minimum jedan koji mora da važi za sve? Ne moramo da se slažemo u mnogo toga, ali ne možemo da dozvolimo da se ne ukazuje pomoć ljudima kojima je to neophodno i da lekari i sestre rade svoj posao za koji su školovani, za koji su se opredelili, koji vole da rade. Ne možemo da uskratimo nikoga za lečenje. Apelujem, molim da puste lekare da uđu u svoju ordinaciju koju imaju u RTS i da puste one koji imaju zakazano da se pregledaju i da se leče. Ljudi, koja je to politika braniti lečenje? Nemojte to da radite. Ima drugih načina kako može da se dođe do ostvarenja svojih ciljeva. Pričamo o demokratiji. Niko ne želi na izbore, niko ne želi na referendum. Pričamo o poštovanju institucija. Prvi ti koji pričaju o poštovanju institucija blokiraju institucije, ne daju im da rade, prave nasilje. Traže da funkcioniše zakon, da se primenjuje zakon, da funkcioniše pravda, pravo u ovoj zemlji, a onda prvi kažu da se oni pomiluju i da za njih ne važi ta pravda i taj zakon. O čemu se radi? Sve tražimo, ali da ne važi ništa za nas. I nikome to nije ni malo čudno. I mi i dalje to tolerišemo. Gledao sam, juče samo pokušao da analiziram te ljude kada vide da se pojavila policija, svatio sam da ti ljudi ni u malom mozgu nemaju ideju da može da se pojavi policija da radi svoj posao. Zašto? Pa ja minimum 15 godina policija se nije pojavila nigde, nije nigde nikoga pipnula, nikoga nije hapsila na tim kao nekim skupovima. Da li su prijavljeni ili ne prijavljeni. Oni i ne znaju, većina njih je mladih, nisu upamtili, bili su deca, nikada nisu videli ovde ni na vestima, ni bilo čemu intervenciju policije da je bilo šta uradila. Mi nismo imali ni na stadionima u skorije vreme neke incidente gde bi videli kako policija reaguje i šta se radi. Znači, njima ni u svesti apsolutno ne postoji ta mogućnost da kada krše zakon, da policija mora da interveniše. Oni su iznenađeni. I ne samo oni, i oni koji misle da je kod njih i zakon i sve ostalo i ti stariji koji ih vode i koji rade to sve što rade. Pa ljudi, jel to nije tako? To što je dozvoljeno ovih meseci da se radi, da se ne poštuje zakon, da blokirate protiv zakona, da ne prijavljujete skup, da ga organizujete, da izlazite na puteve, autoputeve, da upadate u institucije, da pokušavate da bijete, da radite ovde u Skupštini šta radite, morate da znate da to nije po zakonu i da je došao momenat da su svi videli šta su vaše ideje, šta su vaše želje i koji je vaš plan i koji je vaš program. Draga gospodo, ova Srbija je jača od svih nas i zakon će se primenjivati za svakoga. Imajte samo to na umu. Izvolite, izađite sa svojim idejama, izađite sa svojim stavovima, sa čime god hoćete. Rekao vam je Vučić, izbori sutra, možete sutra da dobijete izbore, referendum, šta god hoćete. Pobedite, dobite većinu za to, mi ćemo vam čestitati, poželeti sreću i nikakvih problema nema. Izvolite, pokažite vi građanima Srbije šta znate da uradite, šta ne znate da uradite. Ministar Mali je pričao gde se troši naš novac. Ja imam obavezu da vam podnesem izveštaj gde se troši novac, konkretno u zdravstvu. Podsetiću vas samo, da kada je 2012. godine, 2014. godine preuzeta odgovornost za ono što se dešava, vi ćete se setiti sigurno kada je Vučić obilazio toalete u medicinskim ustanovama, domovima zdravlja, bolnicama, da nijedan toalet nije imao vrata ili nije imao česmu, ili prozori nisu dihtovali. Pa su zvali čoveka - premijer za toalete. To je bila naša istina. Stavljali su se ćebići između prozora da ne bi duvalo, da ne bi bilo hladno. Leti 50 stepeni. Već smo sve to zaboravili, jer se radilo, popravili se toaleti, popravilo se mnogo toga, izgradilo se mnogo domova zdravlja, preko 150, rekonstruisalo, izgradili se novi klinički centri koji nikada nisu izgrađeni i Beograd i Niš. Ide, završava se Novi Sad. Ljudi, da li se sećate da su ljudi umirali čekajući na zračenje u vreme gospode koja želi da se vrati na vlast. U to isto njihovo vreme ljudi su umirali čekajući na zračenje, a oni su, sećate se i te afere primali na zračenje ljude iz inostranstva. U vreme istih tih nije kupljen ni jedan sanitet. Svi zatečeni saniteti su prešli preko milion, dva miliona kilometara. Kada zovete nije imao da vam dođe ispravan sanitet da vam ukaže pomoć. Nemojte to da zaboravite. To je realnost. To je ono što je bilo. Da vam ne pričam da ništa nije funkcionisalo, da se nisu davale specijalizacije, da su ljudi odlazili glavom bez obzira, kod istih tih ljudi. Da niste imali u bolnicama lekove, da niste imali flaster da zalepite ranu, da ste sve morali da kupite, da donesete da bi mogla da vam se pruži pomoć. Napravite samo razliku između toga tada i ovog danas što je urađeno. Evo ja ću vam samo pročitati da ne pogrešim kako su izgledale plate u njihovo vreme, kako izgledaju plate danas. Godine 2010. medicinska sestra, srednja stručna sprema 29.136 dinara, 2025. godine medicinska sestra, srednja stručna sprema 83.673 dinara. Uporedite 29.000 i 83.000 dinara. Medicinska sestra viša stručna sprema u njihovo vreme 34.000 dinara, danas 97 skoro 98.000 dinara. Znači, 34.000 i 98.000 dinara. Klinički lekar kod njih 50.000 ravno, danas kod nas 128.000. Mala je razlika između 50.000 i 128.000 dinara. Lekar specijalista kod njih 58.000, kod nas 149.000 dinara. Lekari sa dužim stažom kod njih 62.000, kod nas 160.000 dinara. To su činjenice. To su činjenice koje ne može niko da pobije. U njihovo vreme nismo mogli da dođemo da nas ocene kakav nam je zdravstveni sistem. U međuvremenu pretekli smo šest, sedam, osam zemalja EU. I dalje je ostalo zdravstvo besplatno. Liste čekanja koje postoje svuda u svetu, koje su kod nas bile godinama, da vas podsetim, skinute za skener, skinute za koronarografiju, skinute za kateterizaciju, skinute za magnetnu rezonancu sem za Vojvodinu gde se skidaju, skinute za kataraktu. U svim državnim ustanovama ostali su ljudi koji žele da se operišu u privatnim ustanovama. Skidamo ostale liste čekanja vezane za ortopediju, operaciju kuka i kolena koje ćemo skinuti u narednom periodu. Jel treba da prekinemo sve, hoćete da vratimo na staro? Da vas stave na spisak, pa za pet, deset godina da vas operišu, da vam urade magnetnu rezonancu, jel to želite? Hoćete da vratimo? Ove bolnice ako se ne budu održavale doći će u isto stanje u kome su bile tada. Dragi građani, da li vas interesuje, ako se nastavi ovako, da li će biti završena hitna pomoć u Beogradu? Da li će biti urađena ginekološka klinika ne Bežanijskoj kosi i premešten Narodni front? Da li će biti završena opšta bolnica u Kikindi, u Valjevu, da li će biti završena Tirškova 2? Da li će biti rekonstruisana ginekološka klinika u Nišu, u Beogradu, ovde u Višegradskoj? Odmah da vam kažem, neće biti ništa. Iz kog razloga? Oni su pokazali da to njih ne interesuje, oni su imali šansu da sve to urade. Jednu bolnicu nisu izgradili. Njihovo najveće dostignuće je bilo zamena linoleuma u liftu. Građani Srbije razmislite, jel hoćete da se vratimo u to vreme? Jel to poenta? Jel trebamo da se plašimo tih ljudi zato što su bučni, zato što su bezobrazni i da smatraju našu slabost što ne reagujemo? Ne mislim da to treba da se desi. Mislim da treba da branimo ovu Srbiju da bi ove stvari uradili i da bi ovo završili i da bi omogućili našim roditeljima, našim rođacima, našoj deci da mogu da imaju adekvatnu zdravstvenu zaštitu, zdravstvenu negu i sve što je neophodno. Setite se reakcije u koroni. Tri bolnice izgrađene u rekordnom roku – Beograd, Novi Sad, Kruševac. Hoćete da kažem koliko smo zaposlili zdravstvenih radnika? Desetine i desetine hiljada, od 2014. godine. Hiljade zaposlili najboljih naših studenata medicine i medicinskih sestara i tehničara koji su, podrazumevalo se, išli u inostranstvo. Mi smo ih sve zaposlili ovde. Da li milite da su imali budžet za retke bolesti, za lečenje u inostranstvu za našu decu? Nula dinara. Danas milijarde dinara se troše za lečenje te dece koja imaju retke bolesti, koje se ne leče, samo u par centara se leče u svetu. Hoćete da stane i sa time, da se vratimo na staro? Njihovo lečenje, jedan ili dva pacijenta ili ni toliko, ili desetine i desetine pacijenata koji se sada leče. Oni sa ovim što rade, neće moći da nastave da kupuju te skupe lekove ovde, da ljude koje smo stavili i koji se leče da nastave lečenje. Njih ne interesu ni pacijenti, ni da li će biti novca za to. Od čega će država imati novca, ako vi svaki dan blokirate, ako neće ni jedan turista da dođe, ako neće da dođe niko da ulaže, zato što gleda šta vi radite? Vi sopstvene komšije, braću, prijatelje ovde izlažete nasilju, zato što nemate argumente, nego to vam je argument. Možda možemo nešto na foru da uradimo, jači smo i koristićemo neki bunt. Ljudi, da li je sve dobro kod nas? Ne, nije. Da li mora da bude bolje? Da, mora da bude bolje. Moramo i mi da se menjamo i sve mora da se menja. Tu nema nikakve dileme. Da li treba da trpimo ovo što se radi i da nam Srbija bude u strahu od takvih? Šta onda mi radimo? Jel dobijen mandat, jel dobijena većina? Izvolite, ljudi, sprovodite vlast. Hoćemo mir, hoćemo red, hoćemo da se poštuje zakon. Da li je to mnogo što traže građani Srbije? Da li je to previše? Svaki dan treba da gledamo razbijene glave, da li će da se održi teško, teško stečena trudnoća, da li ćete kada dođete na posao da se vratite sa moždanim udarom ili bez njega, da li će policajac kada ode na posao da se vrati sa okom ili bez oka? O čemu se radi? U kom pravcu mi idemo? Dragi građani, mi smo došli u situaciju, od njihove situacije kada niste mogli da pređete, bila je gužva, da izađete iz Srbije da idete da radite kao lekar ili kao sestra u inostranstvu, mi smo došli u situaciju da se nama vraćaju lekari i sestre, jer im je bolje ovde nego tamo, u tim zemljama. Vraćaju se iz Nemačke, Švedske, Švajcarske, Amerike, Kanade, Emirata. Da li je to neko izmislio? Svake nedelje gledate te ljude, uživo vam se obrate. Vratili smo se, stvorili su se uslovi, želimo da živimo u Srbiji. Hoćete i to da prekinemo? Da se opet ljudi okrenu i da idu u drugom pravcu? Taman smo teškom mukom došli do toga. Ima jedan Vučić, napravio strategiju, napravio plan, obezbedio novac, krenulo da se radi, poboljšali se uslovi. I onda ne možemo to da uradimo, ne možemo to da zaustavimo, ajmo da prebijemo sve one koji nam smetaju. To ne vodi ničemu. Dragi građani, oni ljudi najavljuju to što najavljuju za taj 15. Njima ističe to vreme. Treba da opravdaju novac, treba urade to što se od njih traži. Vidite šta se dešava po celom svetu. Ali, nas ne interesuje šta se dešava u celom svetu. Mi moramo da gledamo sebe. Još jednom apelujem na sve, i na tu decu i na te studente i sve ostale, ljudi, nasilje neće proći, imajte to na umu. Nemojte, da ne bude da niste upozoreni. Ovde nasilje neće moći da prođe. Prema tome, ako hoćete da razgovarate, razgovarajmo. Ako hoćete izbore, dobićete. Ako hoćete referendum, dobićete. Sve za šta se kao vi deklarativno borite, a bežite od toga. Sve ćete to dobiti. Nasiljem nećete dobiti ništa. Molim sve građane, apelujem da se ne plaše, da ne razmišljaju. Ovo će biti rešeno. Srbija je mnogo jača od onih koji joj žele loše. Prema tome, svi uzmite učešće u tome. To će biti zajednička pobeda. Kada se to završi, Srbija i Vučić će izaći mnogo jači nego što su bili. Zapamtite šta sam vam rekao. Želim vam svu sreću. 

MARINA RAGUŠ: Hvala, gospodine ministre. Gospodin ministar bez portfelja Đorđe Milićević. Izvolite. 

ĐORĐE MILIĆEVIĆ: Zahvaljujem, uvažena predsedavajuća. Poštovano predsedništvo, dame i gospodo ministri, dame i gospodo narodni poslanici, želeo sam da verujem, izgleda da sam ponovo bio u zabludi, a imali smo prilike da saslušamo početak sednice Narodne skupštine Republike Srbije i postavljanje pitanja. Želeo sam da verujem zaista da svaki poslanik u Narodnoj skupštini Republike Srbije shvata da je glas naroda i kakvu odgovornost i obavezu ima pre svega prema građanima Srbije i da nasilje uvek mora i treba da osudi. Pogledajte dobro lice Lazara Bačića. Pogledajte dobro kako izgleda čovek koji je napadnut tokom sinoćnog protesta. Ovde se pokušava izreći nekakva zamena teza, da je policajac napao policajca, i to se permanentno čini od trenutka kada je izvršen ovaj akt nasilja. Neko ko je, nažalost, bio predsednik države Republike Srbije se prvi oglasio u takvoj kampanji. Verovatno verujući, to je onaj koji je 2008. godine, kada je više od stotinu država, da vas podsetim, priznalo nezavisnost tzv. Kosova, imao važnija posla u Rumuniji. Važnija posla od svoje države, važnija posla od Srbije, važnija posla od Kosova i Metohije, koje je sastavni deo Srbije. To je taj. E, on je sinoć prvi rekao da je žandarmerija tukla one koji su blokirali RTS. On je prvi pozvao na nasilje, na zborove, kako treba tzv. opozicija da se aktivira i da brani građane. O kojoj vi to policiji govorite i kako vas nije sramota? Zar vas bar malo nije sram? Mislite da će više puta izgovorena laž postati istina? Neće. Tu smo da vas sprečimo u tome. Tu smo da govorimo o onome što je istina. O kojoj policiji govorite? O policiji koja vas već četiri meseca čuva, o policiji koja čuva svakoga ko je izašao da protestuje, svakoga ko protestuje na nezakonit način. Nijedan od skupova u protekla četiri meseca nije prijavljen, želim da vas podsetim, apsolutno nijedan. I ne ubija, naravno. Ovo je pokušaj ubistva. Lice Lazara Bačića je zapravo politika onih koji sebe nazivaju opozicijom. Ako to mogu da pravdaju na ovaj i na ovakav način i da na ovaj i na ovakav način postavljaju pitanje predsedniku Srbije i ministru unutrašnjih poslova – dokle će policija, zamislite, da vrši represiju? A koju represiju? Koju represiju? Četiri meseca blokade, četiri meseca demonstracije. Neću da govorim da ne vidim smisao apsolutno svega toga. Ali vas pitam, recite mi, u kojoj državi Evropske unije bi mogli da blokirate auto-puteve i kako bi reagovale te države Evropske unije? Od 2012. godine mi u Srbiji imamo nekakve demonstracije i nekakve proteste. A da vas samo podsetim - kovid, poplave, upad u RTS, upad u Skupštinu, zloupotreba tragedije u političke svrhe nakon velike tragedije u osnovnoj školi "Vladislav Ribnikar". Kažu - Srbija protiv nasilja. Sve je to bilo osim "Srbija protiv nasilja", to je bilo nasiljem protiv Srbije. Dalje, zloupotreba tragedije nakon ogromne i velike tragedije u Novom Sadu, pokušaj da se zaustave razvojni projekti. A zašto vam ovo navodim? Od 2012. godine u kontinuitetu se pokušava destabilizovati država Srbija. I kako je Srbija reagovala na sve ove proteste? Jel neko nekada primenio silu? Ne. Tako se ponaša ozbiljna demokratska zemlja. Da li je to moguće u nekim drugim državama? Ne, nije. Ja razumem njihovu nervozu, jer destabilizacija neće proći. Opstrukcija institucija i blokada rada institucija neće proći. Narodna skupština Republike Srbije radi. Vlada Republike Srbije će nastaviti da radi svoj posao. Opstrukcija nikada nije bila saveznik demokratije. Taj famozni generalni štrajk, kako je prošao u Srbiji? Shvataju ljudi da u Srbiji može da se živi od svoga rada i žele da rade i ne možete da ih sprečite u tome. Ne možete nikada da potcenite građane Srbije i nemojte nikada da pokušavate to. Obojena revolucija, reći ću nešto i o tome. Ko kaže da nema pokušaja obojene revolucije? Terminološki kad pogledate karakteristike obojene revolucije videćete da se sve to danas dešava u Srbiji. Imamo 15. mart. Zašto ovolika nervoza do 15. marta? Zašto podizanje tenzije? Zato što je neko preuzeo neki posao, znate. Četiri meseca nešto radi a ne može da realizuje cilj koji su definisali. A cilj je da biračka mesta zamene ulicom. Ne može u ime i za račun onoga ko je preuzeo taj posao da realizuje posao i onda velika histerija, velika nervoza. A pošto je jedan zajednički imenitelj, nema tu politike, niti je to suština bavljenja politikom. Samo je jedan zajednički imenitelj, a taj zajednički imenitelj je mržnja. I onda kad ima nasilja i kad ima velike histerije i kad ima velike nervoze, onda mržnja samo podstiče mržnju, onda dolazimo do ovakvih nemilih scena. Onda dolazimo do toga da, ne što je on tu, moj uvaženi kolega Nikola Selaković, ali svi vi jako dobro poznajete gospodina Selakovića. Civilizovan i kulturan čovek koji čestito i odgovorno radi svoj posao. Napad na Nikolu Selakovića nije samo napad na pojedinca, to je napad, izvinite, na institucije države Srbije, to je napad na demokratiju, to je napad na osnovne civilizacijske vrednosti društva, to je napad da neko može da misli drugačije od vas. A mi to dozvoljavamo. Sve može, kao što je to rekao ministar Lončar. Jel želite dijalog? Jel želite izbore? Jel želite referendum? E, ne može samo ono o čemu je govorio predsednik Republike, ne može prelazna Vlada. A sve ostalo može. Odakle vama pravo, govorim o onima koji sebe nazivaju protestantima, koji organizuju ove proteste, odakle vama pravo da blokirate RTS? Šta, niste zadovoljni informisanjem? Znate kako bih ja to rekao? Pa, ja sam gledao drugi dnevnik RTS-a sinoć. Pogledajte minutažu koliko su bili prisutni. A vi kukate o medijima u medijima. Tu tezu smo već odavno videli. A onda ponovo nasilnike i siledžije šaljete u Pionirski park. Odakle vam pravo da provocirate, da vršite pritisak i da pokušate fizički da se obračunate sa mladima, samo zato što drugačije misle od vas i što su imali hrabrosti da saopšte šta misle? Vi morate da shvatite da preko 200 hiljade studenata i njihovih roditelja misli isto tako, ali su u strahu da ne bi bili izloženi linču kakvom je danas izložen mali Miloš na društvenim mrežama, da ne bi bili izloženi propagandi, da ne bi bili izloženi nekakvim parolama, samo zato što misle drugačije. Imaju svoje zahteve i njihovo je legitimno pravo, za razliku od ovih koji šetaju četiri meseca, legitimno su prijavili skup, ne smetaju nikome, ne blokiraju puteve i kažu samo jedno - želimo da studiramo, omogućite nam da studiramo, želimo da se vratimo na fakultete. Dakle, brinu o svojim porodicama, brinu o svojim roditeljima, o ekonomskom statusu svojih roditelja i svojih porodica. Brinu i o ostalim studentima, a vi ih napadate samo zato što misle drugačije od vas. Neće nasilje i neće ovo siledžijsko ponašanje zaustaviti Srbiju. Onaj dan u Narodnoj skupštini Republike Srbije je to pokazao, da će Srbija nastaviti da radi i da Srbija neće stati, bez obzira na sve pokušaje destabilizacije, bez obzira na sve scenarije koji imaju za cilj i destabilizaciju i opstrukciju u radu Narodne skupštine Republike Srbije, opstrukcije u radu Vlade Republike Srbije. Neće to zaustaviti Srbiju. Nastavićemo da gradimo, nastavićemo da razvijamo Srbiju, nastavićemo da donosimo odluke koje su od strateške važnosti i značaja za Srbiju. Više puta smo govorili o onima koji sebe danas u Srbiji nazivaju opozicijom. Maločas slušamo kako pozivaju na nekakve institucionalne okvire, pa oni sebe nikada nisu videli u institucionalnim okvirima zato što kroz institucionalne okvire oni nikada nisu mogli da realizuju ono što jeste cilj, a to je da dođu do vlast8i po svaku cenu. Ako poštujete institucionalne okvire, onda je to demokratski proces, onda su to biračka mesta. Ne žele oni biračka mesta i zato haos, nasilje i nemire su pokušali da sa ulice izmeste u Narodnu skupštinu Republike Srbije. To je nedopustivo. To je slika politike onih koji sebe danas nazivaju opozicijom - baklje, biber sprejevi. To je pokušaj fizičkog obračuna i to, zamislite, sa damama, sa tri dame. Potrebna je velika hrabrost zaista da bi to učinili. To je nedopustivo. Srbija će nastaviti da radi. Oni to čine u trenutku kada se u Skupštini raspravlja o važnim zakonskim predlozima. Prošle nedelje ste usvojili Zakon o izmeni i dopuni Zakona o visokom obrazovanju i time zaokružili realizaciju, zapravo ispunjenje tog četvrtog famoznog zahteva koji se tiče materijalnih troškova. A jesu li oni koji sebe nazivaju opozicijom na resornom odboru, tu je ministarka prosvete, neka me ispravi ako grešim, da li su bili na sednici Odbora za izmene i dopune Zakona? Jesu. Ja vam kažem da jesu. A zašto ste onda u plenumu pokušali da onemogućite da se usvoje izmene i dopune Zakona? Pa, da bi poslali poruku da neko ne želi, da vladajuća većina ne želi da ispuni zahteve. Sve vreme pričate o studentskim standardima. Zašto niste bili spremni da o tome razgovarate u Narodnoj skupštini Republike Srbije? Govorite o poljoprivrednicima, o tome će više gospodin Marinković, puna su vam usta poljoprivrednika, zloupotrebljavate ih samo u političke svrhe, kao i ovu mladost. Ovde govorimo o poljoprivrednicima, o novim tržištima za poljoprivrednike, ovde govorimo o strateškim odlukama, ovde govorimo o razvojnim projektima. Ali, ne čujemo nikakvu inicijativu. Za sve ovo vreme ja nisam čuo bilo kakvu alternativu. Ja sam 14 godina proveo u parlamentu, navikao sam, nema apsolutno nikakvih problema, logično je imati opoziciju. Od uvođenja višestranačja u Srbiji imate opoziciju. Važno je da imate jaku opoziciju jer primorava vladajuću koaliciju da više radi, ali to podrazumeva demokratsko sučeljavanje mišljenja, to podrazumeva demokratsku i argumentovanu raspravu. Nikada snaga sile nije mogla u ovoj sali da pobedi snagu argumenata. Nikako da shvate da poslanik koji je glas naroda, koji predstavnik građana, ja nikada neću deliti građane na oni koji su glasali za opoziciju i za vlast, to su građani Srbije, ali je važno da i oni ovo vide i da vide njihovu politiku. Nikada se nije primenjivala snaga sile i nikada poslanik nije mogao, nije jak onoliko koliko će snažno da lupa o poslaničke klupe, koliko će moći da baci dimnih bombi u parlamentu, što se od uvođenja višestranačja nije dešavalo u Narodnoj skupštini Republike Srbije, već je uvek bio jak onoliko koliko su mu snažni argumenti sa kojima nastupa. E, toga nema, nema argumenata, nema alternative, ovo je mesto gde se razgovara o alternativa, kako da se dođe do najboljih rešenja koja su u interesu građana Srbije. Niti ima alternative, niti ima politike, ima jedana zajednički imenitelj a to je mržnja i ta mržnja uvek podstiče mržnju. Znamo protiv čega su, ali nikada nismo čuli šta je to predlog, a za šta ste konkretno. Ali, neće Srbiju to zaustaviti, jer građani opredeljuju budućnost. Važno je da ne dozvolimo da nas uvuku u ovaj haos koji žele da postignu. Važno je, znate, da uvek pošaljemo, ali važno je da do tog 15. marta, a predsednik je jasno i precizno govorio o 15. martu, važno je da do tog 15. marta se obraćamo mladim ljudima i da im šaljemo jasnu poruku – nemojte da dozvolite da budete zloupotrebljeni u političke svrhe. Jer, ja vidim ne odbrojavaju studenti, jedan deo je u zabludi, jedan je deo je politički opredeljen, ali se ja obraćam većini studenata – ne odbrojavaju studenti dane do tog 15. marta, to čine političke stranke. Neke minorne političke stranke, minorne političke stranke koje kada bi bili demokratski izbori, pa bili bi neprepoznatljivi u biračkom telu. Onda se smislili sada nekakvi zborovi. Ono što se desilo u Skupštini je nasilno, pokušaj nasilnog uništavanja i rušenja institucija. Ako oni tako sagledavaju politiku i ako ovaj plenum vide kao borilište za huliganstvo gde će fizički da se obračunavaju, znate šta, onda oni i ne pripadaju ovoj Narodnoj skupštini Republike Srbije, ne treba da imaju svoje predstavnike u Narodnoj skupštini Republike Srbije. Ubeđen sam da građani Srbije to vide. Mi smo to nekada gledali u zemljama sa slabom demokratijom, ali zamislite da se ovakve scene dešavaju u nekim drugim državama EU pa kako i na koji način bi te države reagovale? Nije ovde ništa slučajno i ovo je samo deo jedne političke agende koja treba da dovede do destabilizacije Srbije. Prvi potpredsednik Vlade i ministar finansija je govorio o onome što je realnost u Srbiji, a realnost u Srbiji je da je Srbija lider, pre svega, u regionu, kada govorimo o ekonomiji i, ono što je prvi potpredsednik Vlade rekao, druga po stopi rasta, iza Malte, ako ne grešim, ministre, u Evropi, da je Srbija šampion u privlačenju stranih direktnih investicija, da je 63% stranih direktnih investicija u protekloj godini na teritoriji zapadnog Balkana ostalo upravo u Srbiji, da se Srbija razvija, da se Srbija gradi. Dakle, EKSPO 2027. godine, motor i zamajac i Srbije. Pored EKSPA tu je sveobuhvatan sadržajan program sa kojim je izašao predsednik republike, skok u budućnost „Srbija 2027“, nešto što jasno pokazuje da EKSPO 2027 godine nije jedno gradilište, da to menja čitavo lice Srbije i da se tiče svake opštine i svakog grada u Srbiji. Sad, kad to sagledate, dakle Srbija je jaka i ekonomski stabilna, politički stabilna, međunarodno priznata, Srbija u koju se vraćaju građani, naši sunarodnici koji su živeli van Srbije, e takva Srbija za one koji žele ovo, ovu destabilizaciju, nije vredna poštovanja i zato žele Srbiju da vrate u prošlost i zato žele Srbiju na kolenima. Za njih bih bila vredna poštovanja Srbija koja bi bila ekonomski raskomadana, koja bi bila teritorijalno pocepana i koja bi bila politički podeljena. To je deo te… I, kada govorimo to je realnost. Onda, kada sagledate političku agendu vidite i spoljne i unutrašnje faktore. Nemojte više da se zavaravamo. Nemojte više da se zavaravamo i uvek treba da govorimo građanima ono što je relanost, a realnost je pritisak na KiM, i to naročito od početka sukoba u Ukrajini. Ogroman pritisak na pitanje KiM zato što smatraju da sada treba izvršiti završni udarac da Srbija se svojevoljno odrekne svoje teritorije i da na taj način amnestira one koji su bombardovali Srbiju 1999. godine. Sankcije Rusiji. Neko me je pitao pre neki dan – ko, kaže, spominje sankcije Rusiji? Čekajte, u svakom dijalogu, u svakom razgovoru vam spominju sankcije Rusiji. Šta, da bi upodobili spoljnu politiku sa politikom EU? Pa, to je mnogo jednostavno. Nadam se da je tu ministarka Tanja Miščević. Mislim da je to Poglavlje 31. Otvorite Poglavlje 31, zatvorite Poglavlje 31 i onda ste u obavezi da govorite jednim istim glasom. Ma, nije to u pitanju. Nije to u pitanju. Mnoge evropske države su olabavite sankcije i već sarađuju sa Rusijom, a na nas se vrši pritisak. Zašto? Da bi izgubili suverenost. Suverenost, samostalnost, nezavisnost koju je predsednik uspeo da sačuva onda kada je bilo najteže, kada su veliki tražili da se opredeljujete ka istoku ili ka zapadu. Treća vrsta pritiska na Republiku Srpsku. Ovo presude, pa nisu one usmerene samo ka Miloradu Dodiku kao pojedincu i predsedniku, već su udar na autonomiju i udar na institucije Republike Srpske. Sankcije nisu, ne mislim na Trampovu administraciju, ali jel i to slučajno, Trampova administracija pomaže i važno je da imamo dijaloge i razgovore, ali to se desilo pre izbora nove administracije u Vašingtonu, a jel i to slučajno? Ne nije, NIS je jedna od najznačajnijih i najvažnijih kompanija u Srbiji u doprinosima koje pruža za našu ekonomiju, po uposlenosti, ali i po snabdevanju tržišta naftnim derivatima. Šta je suština? Pa da ekonomski oslabimo a da građani osete posledice i onda kada govorimo o EU, Tanja, nadam se da se nećete naljutiti i nije ništa usmereno, ali strateško opredeljenje Srbija je geografski opredeljena, geografski u EU, ali nekako mi se čini da radimo daleko više i daleko bolje od mnogih država koje su već članice EU. Definišu vam nekakav cilj, onda vam taj cilj kao pokretne mete pomeraju i kada god dođete do cilja na te zadatke imate neke nove zadatke. To su samo spoljni pritisci, a unutrašnji pritisci su sve ovo što se danas dešava u Srbiji. I sve ovo što treba da vodi ka destabilizaciji, i nemojmo da govorimo o tome da je sve slučajno, spontano, veoma je sinhronizovano i veoma je koordinirano i dosta dobro planirano. Šta će Kurtiju portparoli, zašto bi plaćao portparole, kada svoje portparole koji mogu da pošalju i šalju najnegativniju sliku o Srbiji, ima na žalost ovde. I da li postoji šteta? Naravno da postoji šteta, i zamislite kako danas razmišljaju investitori koji žele da ulažu u Srbiju a vide da narodni poslanici u Narodnoj skupštini Republike Srbije otvaraju i bacaju dimne bombe. Ko će da odgovara za sve to? I onda kažu, postoji imunitet. Tačno je, svaki poslanik ima imunitet. Znate šta, to ni poslanike ni nas koji smo ministre ne sme da učini nedodirljivim, jer niko ne sme i ne može da bude iznad zakona. Znate to što imate imunitet, ne znači da smete i možete da uništavate javnu imovinu, ne znači da možete i da smete da fizički napadate kolege i koleginice, tri koleginice da ugrožavate život ostalih kolega u Narodnoj Skupštini Republike Srbije. Ja nijednog trenutka… Ovo što ću reći nije pritisak na pravosuđe, naprosto samo želim da kažem svoje mišljenje. To je moje lično mišljenje. Slažem se ja, ali tužilaštvo je samo konstatovalo nešto. Opet kažem, apsolutno ne želim da vršim bilo kakav pritisak, samo želim da kažem da ne možemo mi posle toga da se ponašamo kao da se ništa nije desilo, a oni koji sebe nazivaju opozicijom da kažu - pa, znate, to je otpor koji smo mi pružili. Majstori, vi ste dobili poverenje građana. Vaš otpor je trebala da bude demokratska rasprava i demokratsko sučeljavanje mišljenja. Vaš otpor je trebala da bude argumentovana rasprava, a ne napad na kolege i koleginice, ne to da pošaljete najgoru moguću sliku o Srbiji u svet. Ne možemo da se ponašamo kao da se nakon toga apsolutno ništa nije desilo. Želim da verujem da svako mora da odgovara za ono što je učinio. Ja sam više puta ovde u parlamentu govorio da je reč pristojnost ključna, ali ta pristojnost znači pored toga što iz javnog diskursa treba da izbacimo ono što je negativno, ta pristojnost podrazumeva, znate, da snosite odgovornost za ono što ste učinili ili ono što niste učinili. Ova vladajuća koalicija je pokazala šta znači u pravom smislu reč pristojnost na političkoj sceni Srbije u kontekstu odgovornosti i tu odgovornost moraju da imaju i oni koji danas sebe nazivaju opozicijom. Želim samo da se nadovežem na ono o čemu je govorio ministar Lončar, obzirom da sam na početku današnje sednice čuo kako, ne znam, 400 hiljada građana je vašom politikom napustilo i to se ponavlja kao matrica. Napuštaju Srbiju, odlaze iz Srbije. Znate, ja sam neko ko unutar Vlade Republike Srbije je zadužen za koordinaciju, mere i odnose Srbije sa dijasporom. To je formalno pravno naziv, iako nikada nisam koristio reč dijaspora, zato što smatram kada kažete dijaspora, tako terate građane iz svoje države. To su naši sunarodnici koji žive van Srbije, to su Srbi koji žive van Srbije i ja vam garantujem da ove floskule i ove parole niko od njih nikada nije razgovarao sa tim ljudima. Oni su njima bili interesantni samo kada je izborna kampanja, a reći ću vam šta je realnost. Realnost je ovo o čemu je govorio ministar zdravlja, da se veliki broj građana vraća u Srbiju, veliki broj zdravstvenih radnika. Ja ne slučajno obilazim lokalne samouprave, obilazimo opštine i gradove što je, nažalost, svaka opština i svaki grad imala svoje sugrađane koji su u jednom trenutku iz određenih razloga napustili svoje opštine i gradove. Oni se danas svraćaju. Više puta sam rekao, ovaj posao kao i svaki posao ima i lepe i teške trenutke. Ako mogu da kažem ono što su lepi trenuci, pozitivni trenuci, to su pre svega nešto na šta mi stavljamo akcenat i na šta smo stavili akcenat tokom prethodnog vremenskog perioda, a to je da što više naših mladih sunarodnika koji žive u ovom trenutku van Srbije upravo okupljamo kroz različite radionice, kroz različite tematske oblasti ovde u Srbiji. Samo prošle godine oko pet hiljada naših sunarodnika je boravilo u Srbiji i ja im nikada nisam poželeo dobrodošlicu, jer kada dođu u Srbiju, oni su svoj na svome. Mi smo isti narod. Ja sam uvek za njih imao samo jednu poruku, da nikada ne zaborave svoj jezik, da nikada ne zaborave svoju ćirilicu, da nikada ne zaborave svoj identitet, tradiciju, da grade mostove prijateljstva u državama gde trenutno žive, jer to je važno, pre svega, za budućnost naše države. Najpozitivniji je trenutak kada ta deca odlaze iz kampova i kada vam kažu, pa, znate mi smo naučili srpski jezik, mi znamo srpski jezik mnogo bolje nego od trenutka kada smo došli u kamp, a drugi lep trenutak je kada odete u porodice povratnika, kada razgovarate sa njima i to su ostvareni ljudi, to su u profesionalnom smislu ostvareni ljudi koji su mogli da ostanu da žive u državama gde su živeli ranije, ali znaju i imaju poverenje u svoju državu i znaju da se u Srbiji može živeti od svoga rada i da se vredi vratiti u Srbiju. I vratili su se. Supružnici su uglavnom državljani države u kojoj su živeli, ali i oni su Srbiji i oni uče srpski jezik. Najpozitivnije od svega je kada vidite da su njihova deca tu, da deca rastu u Srbiji, da deca uče naš jezik, da uče u našim školama i onda shvatite da sve ovo što činimo i radimo i opredeljenost i odlučnost predsednika Republike i predsednika Vlade i Vlade Republike Srbije da ojačamo postojeće i stvorimo još čvršće veze sa sunarodnicima koji žive van Srbije i kada govorimo o procesu povratka da to nije samo poziv, već da taj proces postaje prirodan proces, da ljudi i naši sunarodnici koji žive van Srbije veruju u Srbiju i imaju poverenje u ono što se radi u Srbiji i shvataju da je Srbija jaka i ekonomski stabilna i da u Srbiji može da se živi od svog rada i onda shvate da Srbija u pravom smislu reči pobeđuje. Onda shvatite i to je moja poruka, završiću … A mogu ja i još ako želite. Mogu ja još ako želite. Nemam problem. Evo, ako insistirate, nastaviću. Shvatio sam da insistirate. Nemam problem. Hvala vam. Traže i ja ću nastaviti. Dakle, moja poruka svakako jeste da moramo, pre svega, da čuvamo mir i stabilnost i da uvek pozivamo na dijalog, da i onda kada vidimo da oni koji sebe nazivaju opozicijom i ta nekakva građanska elita ne želi dijalog, ali mi uvek da pozivamo i da pokazujemo spremnost da razgovaramo i da pokazujemo spremnost na dijalog, jer, znate, živimo u takvim okolnostima kada je razmena mišljenja neophodnost, kada je otvoren razgovor i kada je iznalaženje zajedničkog rešenja nešto što će uticati na budućnost ne samo Srbije, nešto što će uticati na budućnost čitavog sveta. Dijalog je mehanizam koji će kreirati budućnost i naše dece i naših studenata i društva u celini. Moja druga poruka je, a tu poruku i vi šaljete svojim radom, svojim zalaganjem, odgovornim, ozbiljnim i posvećenim radom, neće Srbija podleći pritisku i neće podleći pritisku ulice, već sve će se odvijati kroz demokratske procese i sve će se odvijati kroz institucije sistema. Želite dijalog? Tu smo. Želite izbore? Tu smo. Želite referendum koji vam je ponuđen? Tu smo. Ne vidim razlog da se plašite izbora ako onaj vaš džuboks u koji ubacite novac, pa vam kaže da predsednik Vučić nema podršku 60% građana, ako ste sigurni u taj svoj džuboks, pa odakle onda razlog da ne idete na izbore? Pustite tu jeftinu priču o izbornim uslovima. Znate, to je mnogo jednostavno, to je mnogo lako. Mogu da vam pričam i o izbornim uslovima ako želite… Ako želite, mogu i o izbornim uslovima. Ako insistirate, ja mogu. Nemam problem. Ja mogu, stvarno. Hoćete? I o izbornim uslovima ću da pričam. Dakle, mnogo je jednostavno razgovarati o izbornim uslovima, a zapravo iza tih izbornih uslova se krije nešto drugo. Krije se strah od izbora. 

SONJA PERNAT: Kako da ne.

ĐORĐE MILIĆEVIĆ: Ako je – kako da ne, onda izađete na izbore. Imate poziv, izađete na izbore. A ako hoćete sa mnom da razgovarate, pritisnite taster, pa se javite posle pa razgovarate, a ja ću da govorim o izbornim uslovima pošto ste me podstakli. Tražili ste i insistirali. Ja moram da poštujem. Ja poštujem volju svakog narodnog poslanika. Moram. Treća stvar, sačuvaćemo mi ekonomiju i znamo da moramo da radimo daleko više i daleko bolje. Oni koji pokušavaju da nam kažu da ne dozvole da se EKSPO 2027. godine održi u Beogradu i zapravo u Srbiji i da Beograd bude centar sveta, nećemo to dozvoliti. Znate, demokratija se ostvaruje uvek samo na izborima. Građani su ti koji opredeljuju. Ja ne znam da li shvatate da mene da dekoncentrišete ne možete. Mladi ste, verovatno, u Skupštini, pa ne shvatate. Niste još shvatili. Nisam vas čuo, a nije ni bitno. Vi ćete posle da se javite, ali interesantni ste mi veoma. Dakle, nemojte nikada da potcenite građane Srbije. Građani Srbije jako dobro znaju i razlikuju destruktivan pristup i destruktivno delovanje naspram onoga što jesu njihovi prioriteti, naspram onoga što jesu rezultati, naspram liderstva koje uvek nudi dijalog, koje uvek nudi razgovor, koji uvek nudi ono što je opšta dobrobit i znate šta, kad sve ovo sagledam i kad sagledam ove bezuspešne pokušaje i kad sagledam ovo njihovo odbrojavanje do 15. marta, ja mogu samo jedno da vam kažem, pobediće Srbija i pobediće građani Srbije. Živela Srbija. Hvala vam. 

MARINA RAGUŠ: Hvala, gospodine ministre. Ministar za brigu o selu, gospodin Milan Krkobabić. Izvolite. 

MILAN KRKOBABIĆ: Poštovana gospođo Raguš, uvaženi narodni poslanici, poštovani građani Republike Srbije, današnja sednica ovog parlamenta ima poseban značaj, jer ratifikujemo određeni broj izuzetno važnih zakonskih predloga, ali vi to dobro da u Srbiji uglavnom su ministri i političke ličnosti i gotovo nikada ne možemo da zaobiđemo i taj politički osvrt. Ja sam i predsednik PUPS i moram da kažem da danas ovde u sali vidim i neke opozicione poslanike i mislim da je to dobar znak. Zašto kažem dobar znak? Da li sede, izlaze ili ulaze, ali to nas, poštovani građani Srbije, izvlači iz onog prokletstva paralelnih monologa. To je preduslov da uđemo u jedan ozbiljan dijalog. Nema dijaloga ako ne sučeljavamo argumente, ako nemamo kritičko mišljenje. Hteo bih jednu malu napomenu, sinoć je predsednik Republike dotakao se te teme. Ne znam koliko smo uspeli da je približimo građanima Republike Srbije, ali ona se svodi na jednu tezu, da je Srbiji neophodna neposredna demokratija, da predstavnička demokratija, ova demokratija koja je danas ovde, ovaj parlament, vi, mi nismo neophodni, nego da možemo biti zamenjeni plenumima, onda korak dalje zborovima građana. Evo, ja ću biti inovativan i pokušaću da im pomognem, zašto ne i zborovima radnih ljudi u fabrikama, preduzećima. Nisam originalan, jer to smo sve imali. Imali smo te čuvene zborove radnih ljudi i građana, sada imamo plenume i to je osnov tzv. neposredne demokratije. Želim samo da vas podsetim da je Srbija prešla izuzetno dug put od Marićevića jaruge 1804 godine do danas 11. marta 2025. godine. Karađorđe, ustanici, to su, poštovani građani Srbije, uvaženi narodni poslanici, bio ogledni primer neposredne demokratije. Ponavljam, prešli smo dug put. Danas imamo parlamentarizam, parlamentarizam primeren evropskim načelima i osnovno, ono što je pred nama, da tu vrstu najvišeg stupnja demokratskog razvoja očuvamo. To istovremeno znači i očuvanje ustavnog poretka ove zemlje. Tu nema razgovora, tu nema pregovora, ustavni poredak jedne zemlje je nepovrediv i tu nema mesta bilo kakvim kolebanjima i razmišljanjima. Dozvolite, ovo je moj neki kratak politički uvod, za koji sam smatrao da je neophodan, jer evo, da budem malo i šaljiv, mada situacija nije ni malo neozbiljna. Očekujem da će se sad neko pojaviti sa izvesnim aprilskim tezama. Za one koji to ne znaju, podsetiću, sedamnaeste godine Vladimir Ilić Uljanov, dolazeći iz Finske u Rusiju, definiše svoje aprilske teze. Jedna od tih teza, profesore Atlagiću, vi to dobro znate, bilo je da su nepotrebni i vojska i policija i da je nužno uvesti narodnu vojsku, narodnu miliciju, a onda i institut, recimo, gle čuda, koji se može nazvati civilno hapšenje. Jel ima toga? Bilo je toga. Ima takvih pokušaja. Ja bih taj svoj kratak politički osvrt završio još jednom, poštovani građani Srbije, ustavni poredak ove države je neprikosnoven. Čuvajući ustavni poredak ove zemlje, ne čuvamo Vladu, ne čuvamo predsednika, ne čuvamo političke partije, ne čuvamo narodne poslanike, čuvamo demokratski uzlet Republike Srbije za koji smo se borili, evo, bogami, od 1804. do 2025. godine. Sad, da se ne bi reklo da ne poštujem zasedanje ove Skupštine, da ne poštujem dnevni red, uvaženi ministar prvi potpredsednik Vlade, u svom izlaganju dotakao se i saradnje sa EU, sredstava koje dobijamo od EU i našeg puta ka EU. Neko želi da bude na tom putu, neko ne želi. Naš većinski stav da je to put kojim mi imamo nameru da idemo. E, sad, gde je tu spona u ovoj mojoj diskusiji? Hoće li u EU ući samo gradovi Srbije, hoće li ući Beograd, Novi Sad, Niš ili Kragujevac ili će ući i taj ruralni deo Srbije? Naravno, Srbija može ući samo celovita. Da vidimo gde je taj ruralni deo Srbije na tom dugotrajnom, mukotrpnom putu u EU, to dugo putovanje, što bi rekao Judžin O Nil, da vidimo gde i kada će se završiti, da li je to 2026, 2027. ili 2030. godina, ja ne znam. Ali, kako izgleda taj naš ruralni deo Srbije u kome živi 38% stanovnika. Dva i po miliona ljudi, u većini nas sad gledaju u selima Srbije, žive u nekih, da tako kažem, 4.500 naseljenih mesta. To prosečno jedno selo broji 560 stanovnika, a prosečna starost žena je 46, a muškaraca 44. Ovo su podaci statistički najnoviji i nužno je da ih znamo. Žive i rade na 508.000 poljoprivrednih porodičnih gazdinstava. Kolega Martinović će o tome detaljnije govoriti. Prosečan posed je 6,4 hektara, a ono što je izuzetno bitno, prosečna starost nosilaca poljoprivrednih gazdinstava je 60 godina, 45% njih je starije od 65 godina. Svega 129.000 su korisnici starosne porodične ili invalidske penzije. To je jedna slika. Posed prosek 6,4 hektara, a 92% raspolaže zemljištem manjim od 10 hektara. Slika ili spisak problema je dugačak i rešavamo jedan po jedan. Vratiću se na ovu temu iz jednog novog ugla. Počeo sam od 1804. godine. Bila je to seljačka Srbija, bile su to vlade najrazličitije. Ni jedna Vlada u istoriji Srbije, iako su je činili ljudi koji su poticali sa sela, nije definisala politiku vezanu za selo. Tek prva Vlada Aleksandra Vučića, a potom vlade Ane Brnabić i Miloša Vučevića definišu novu politiku prema ruralnom seoskom delu Srbije. Veliki doprinos definisanju ove politike dala je SANU, preciznije Akademijski odbor za selo na čelu sa akademikom Škorićem i ja mu u svoje ime, a i u vaše ime, u ime građana Srbije, izražavam veliku zahvalnost. Radi se o najvećem selekcionaru suncokreta, konkretno, koga jedna zemlja može da ima, a to je Srbija. Akademijski odbor za selo je sačinio program nacionalnog preporoda sela Srbije i on predstavlja, rekao bih, putokaz i pravi način kako možemo i na koji način da rešavamo te probleme. Naravno, svi mi vrlo dobro znamo da bi neki problem rešavali moramo da imamo novca. Ako je to državni problem, mora da postoji i jasno izražena politička volja. Zato se vraćam na početak izlaganja. Ovde smo uspeli da postignemo upravo to - da imamo jasnu izraženu političku volju i u tom smislu dugujemo zahvalnost i Akademijski odbor za selo i mi podršci predsednika Republike Aleksandra Vučića. Sve vlade koje sam ja pomenuo su uzele aktivno učešće, ali presudna, bez imalo nerealnosti, je uloga koju je imao predsednik u svemu tome. Naravno, njegov koncept je bio u startu pesimističan, sa skepsom je gledao na te stvari, ali je shvatao nužnost mera koje moraju da se primenjuju. Stoga, ruralni deo Srbije, sela Srbije na putu ka EU moraju da slede važeći obrazac EU, a to je partnerstvo urbanog i ruralnog dela. Da prevedem, to je deo Lajpciške povelje. Šta to praktično znači? Ljudi kažu iz sela odlaze sirovine, poluproizvodi, ali i ono što je najbitnije – odlaze najkvalitetniji, najpametniji mladi ljudi u sferi sporta, kulture, nauke, a ono što se vraća seoskim sredinama nije ni malo jednako onome što se ulaže. Ta Lajpciška povelja definiše da to partnerstvo mora biti zasnovano na zakonu i da određena vrsta sredstava zakonom mora biti transferisana. Ceo naš koncept u razvoju se svodi upravo na to. Istovremeno, ovde bih pokušao da razjasnim jednu dilemu, da napravimo jednu razliku, kolega Martinoviću, u razmišljanjima ljudi. Selo nije jednako poljoprivreda. Selo je zajednica ljudi, sociološki fenomen. Poljoprivreda je privredna grana, i to veoma bitna za funkcionisanje jednog sela. Kada govorimo danas o poljoprivredi i selu, rekao sam vam koliki je prosečan posed, moram da istaknem misao velikog čoveka, velikog Srbina, akademika Radomira Lukića iz 1984. godine, uspeo sam da je pronađem, veoma interesantna. Vidovit je bio, izuzetan čovek, sem teorije države i prava, ali je gledao i na ove stvari. On kaže – savremenoj poljoprivredi nisu neophodna sela, njima su neophodne nepregledne oranice, gde mehanizacija može da dođe do punog izražaja. Sada imamo i dronove, imamo apsolutno automatizovan način proizvodnje, ali savremenom selu je neophodna i poljoprivreda. U tom kontekstu, kada pogledamo sela Srbije, ja imam ovde obavezu da kažem, šta smo mi to u ovim godinama odradili. Prvo i osnovno, program razvoja zadrugarstva. Zašto zadrugarstvo i kako zadrugarstvo? Zadrugarstvo evropsko, moderno, primereno 21. veku. Zašto? Nužnost. Ako je prosečan posed 6,4 hektara, pritom usitnjen, takav posed ne može da omogući da taj njegov vlasnik bude adekvatan robni proizvođač. Proizvod na proizvodnom poljoprivrednom gazdinstvu postaje roba tek onda kada bude odnesena na tržište i kada bude razmenjena. Pre toga to je samo proizvod za njegovu upotrebu. Upravo zadruga predstavlja organizacioni oblik koji omogućuje da se mali proizvođači, a rekao sam da je preko 92% njih ispod 10 hektara, objedine i postanu značajni robni proizvođači. Poštovani prijatelji, zadruge su se gasile, 100 zadruga godišnje, pratila ih je različita priča, predrasude su uvek prisutne. Predrasude imamo kada nemamo činjenice. Konceptom 500 zadruga u 500 sela, pomognuti od SANU i 87 najznačajnijih eksperata u toj oblasti, uspeli smo da zajedno sa našim poljoprivrednicima definitivno imamo trenutno preko 1.100 novih zadruga. Pitaćete se – kakve su? Ima različitih. Ima veoma uspešnih, ima manje uspešnih, ali je to prvi korak u povezivanju malih proizvođača i približavanje putu EU. Zadrugarstvo je imanentno evropskim privrednim prostorima i jedini način da ta domaćinstva opstanu. Da li ima potrebe da vam govorim koliko smo pomogli voćarskih, povrtarskih, stočarskih i ostalih zadruga? Nema potrebe. Stočarske su posebno značajne. Kolega Martinović će se osvrnuti na stočarstvo, kao izuzetno bitnu granu koja je pred nama, i očekujemo i značajna ulaganja, ali i korenit pristup razvoju stočarstva. Trenutno, kažu ljudi, a ja to moram ovde da iznesem, a sad nas gledaju i domaćini, pa negde 50-ak krava predstavlja osnov da jedno četvoročlano domaćinstvo može da živi, kao što je to nekih 200 košnica u pčelarstvu. Pored koncepta zadrugarstva, 207 zadruga je pomognuto finansijski, sledeći program koji je izazvao izuzetno veliku pažnju i daje odgovor na jedno ključno pitanje, a to je kako zadržati mlade ljude u seoskim sredinama, pod jedan, a pod dva – kako omogućiti nekim drugim mladim ljudima da iz gradskih sredina odu u seoske sredine. Program dodele praznih seoskih kuća, napuštenih, uslovno rečeno, koje imaju vlasnika je više nego uspešan – 3.520 kuća, poštovani građani Srbije, dobilo je nove stanare. Kakve stanare? I to sve mlađe od 30 godina, prosek je 29,8 godina. Karakteristika ovog programa je da je 1/3 tih mladih ljudi napustila gradske sredine i otišla put sela, a ono što je posebno interesantno je da je 90% tih mladih ljudi visoko obrazovano. Znači, pravac onaj globalni koji smo imali selo – grad, sa smerom od sela ka gradu, polako se okreće. Ništa čudno. Sličan proces se događa u velikim evropskim zemljama, poput Francuske, gde je zabeleženo, ovo će biti interesantno, da je u protekle 3-4 godine daleko više građana Francuske otišlo put sela, nego što je iz sela otišlo put gradova. Te kuće o kojima ja govorim se nalaze u svim delovima Srbije, od severa do juga. Prednjači Sombor, 211 kuća. Selo sa najviše dodeljenih kuća je Bačko Petrovo Selo, poštovani prijatelji, 103 kuće su dobile svoje stanare u proseku sa dvoje ili troje dece. Zamislite kada u 100 kuća uđu tročlane ili četvoročlane porodice koliko je to dece koja mogu da idu u vrtiće, koja mogu da idu u škole. To je način da na munjevit, ja bih rekao izuzetno brz, eksplozivan način menjamo demografsku sliku. Sve mere, da pogrešno ne budem shvaćen, koje populaciona politika definiše daju rezultate, ali na duži rok. Ovo je mera koja munjevito menja demografsku sliku. Ispunjava ta tri cilja - populacioni, ekonomski, zašto kažem ekonomski, ako ste me pratili, rekao sam da je prosek godina tih ljudi ispod 30 godina. Znači, dobijamo radno aktivne stanovništvo. I jedan elemenat koji je izuzetno bitan, cilj koji ostvarujemo, to je bezbednosni cilj. To je cilj da ni jedan deo Republike Srbije ne ostane prazan. Ilustrovaću. Mi imamo situaciju na Kosovu i Metohiji onakvu kakvu imamo i mi se suočavamo sa posledicama. Ja sam ubeđen, i ova Vlada ima stav, da mi moramo da se suočimo sa uzrocima svih pojava. Posledice su nešto što dolazi. Uzroci su bili jasni. Naše stanovništvo u tom delu Srbije se povuklo. Uzmimo primer opštine Kuršumlija koja se proteže 90 km i trenutno ima jedva 12.000 stanovnika. Ja dobijam pismo čoveka koji mi kaže da je ostao jedan jedini na samoj granici, ima 85 godina i kaže da posle njega to ostaje prazan prostor. Taj element gde ne smemo da dozvolimo da ni jedan deo Srbije ostane prazan upravo ovim programom potpuno biva pokriven. Kada govorimo o kućama koje su dodeljene, istovremeno i zadrugama koje pomažu taj egzistencijalni deo, ne mogu a da se ne osvrnem da taj čovek u ruralnom delu mora da se preveze od sela do sela, od sela do grada. Tu smo išli sa realizacijom programa mobilnosti, dodeljivanjem mini buseva za prevoz seoskog stanovništva. Građani Srbije to znaju. U 78 opština ova država, ova Vlada je omogućila besplatan prevoz tim ljudima. Ministarstvo omogućuje sredstva za kupovinu vozila, a lokalne samouprave obezbeđuju vozača, gorivo. To su oni beli mini busevi koje možete da vidite, koji prevoze najstarije, najmlađe, sportiste, sve one kojima je neophodno da stignu od jednog sela do opštinskog mesta. To bogami prevoze i naše mlade i starije poljoprivrednike kada ponesu svoje proizvode ujutru na pijacu. Zamislite nekoga ko je proizveo kantu sira, ovo je interesantno za naše gledaoce, tamo gde tih vozila nema, i sada uzme taksi da preveze kantu sira. To je besmislica. Na ovaj način nastavljamo. Tu dugujem duboku zahvalnost Saobraćajnom fakultetu na podršci pri realizaciji ovog programa. Uz to ne mogu a da se ne svrnem i na program koji je izuzetno dobro prihvaćen, na Miholjske susrete koji su održani gotovo 350 puta. Sada idu peti put, a već posle drugog ja sam dobio povratnu informaciju gde ljudi kažu da su ti susreti tradicionalno. Naravno, nešto tradicionalno može da postane tek posle određenog broja godina, ali oni su prihvaćeni zdušno. Omogućavaju da ljudi u određenim selima sami se okupe, organizuju susrete sportskih takmičenja, sa kulturnim sadržajima, sa dramskim sadržajima, sa folklorom, ali bogami i nešto što se zove kulinarstvo. Svi ti događaji na najbolji način prezentuju zavičajnu kulturu i ljudi dolaze. Ovo je podatak koji je za neverovati. Gotovo milion ljudi je za ove četiri godine posetilo Miholjske susrete sela Srbije. Ma kako to zvučalo, ja izražavam zahvalnost pesniku Ljubivoju Ršumoviću na saradnji kod organizacije ovih susreta. Istovremeno, ne mogu a da ne spomenem i dva programa sa kojima krećemo. Krenuli smo to jesenas. To je podrška preduzetnicima, 14 lokalnih opština je dobilo sredstva. Šta želimo? Prosto, kada obično pitate čoveka u nekom selu šta to nema, šta ti nedostaje, on ima spisak. E, pa sada kažemo, da vidimo koje to delatnosti nedostaju određenom selu? Najrazličitije. Ali nećemo da ih smišljamo mi. Oni će sami reći da im nedostaje im poljoprivredna apoteka, frizer, stolarska radionica, vuklanizerska radionica. Tu idemo sa bespovratnim sredstvima do milion i 200.000. Ceo koncept, poštovani prijatelji, ovih davanja svodi se se da ministarstvo odobrava sredstva i daje ih lokalnim samoupravama. Lokalne samouprave imaju punu slobodu, od javnog poziva koji oglašavaju pa do dodele tih sredstava i kontrole tih sredstava. Istovremeno, jesenas smo krenuli sa obnovom domova kulture širom Srbije. Za sada 19. Moram da vam skrenem pažnju, poštovani prijatelji, da ovo ne ostane nezapamćeno ili da se ne čuje, kada se obnovi neki dom kulture to je bio događaj, krenuli smo u obnovu 19 domova kulture. Znači, sređivanje enterijera, instalacija i svega onoga što je neophodno. Ako imamo dom kulture, onda imamo tačku gde ti ljudi mogu da se sreću, da se susreću, da upražnjavaju najrazličitije sadržaje. To su neki programi koji smo realizovali na zadovoljstvo građana Srbije, ali ćemo realizovati i neke druge. Moram da pomenem širokopojasni internet jer danas kada govorimo o opstanku ljudi u seoskim sredinama, mladi čovek prvo kaže – da li ima internet signal i tu nema nikakve dileme. Moramo da im omogućimo. Tu su ministarstva koja se bave, od ekologije pa nadalje, realizacijom vodovoda, kanalizacione mreže, regionalnih, lokalnih puteva. Radićemo i atarske puteve. Za one koji to ne znaju, a ne verujem da ne znaju, a ne verujem da ne znaju, ima ovde puno izvornih građana sela Srbije, to je put od kuće do njive. Radićemo tu elektrifikaciju, vodosnabdevanje, da te parcele budu savremene. Istovremeno, kada se okrenemo i pogledamo, da damo odgovor kako zadržati mlade ili omogućiti nekima drugima da dođu, i pitanje populacione politike ponovo stavimo u prvi plan, dozvolite mi da pri kraju svog izlaganja osvrnem se na izuzetno bitnu stvar za Republiku Srbiju. Sada me slušaju domaćini, imaju sinove, imaju ćerke i moram da iznesem jedan izuzetno bitan podatak, da preko 330 hiljada, uslovno rečeno, mladića u Srbiji je neoženjeno i 183 hiljade, po najnovijem popisu, neudato devojaka do 40 godina. Sad, govorimo o populacionoj politici, hoćemo da imamo podmladak, naš osnovni zadatak je zasnivanje zajednica, bračnih ili vanbračnih i ono o čemu je govorio predsednik Republike, to je ključna tema, to je osamostaljivanje mladih ljudi. Možemo da damo za prvo dete, drugo, treće, četvrto, peto, ali moramo omogućiti uslove za osamostaljivanje i to su upravo ovi krediti o kojima je govorio uvaženi ministar Mali, za mlade ljude. Znači, način da brzo i, glavno, jeftino dođu do svog prvog stana. Ove kuće koje dodeljujemo to je nešto što je u sklopu toga. To je način da se mladi ljudi osamostaljuju. Praktičan primer da bi ljudi shvatili šta znači dodeljivanje tih kuća, mladi čovek danas u Srbiji, poljoprivrednik živi sa dve ili tri generacije, sa dedom, ocem u zajedničkom domaćinstvu. Poštovani građani Srbije, veoma sam ozbiljan kad ovo govorim, razgovarao sam i sa puno mladih žena i devojaka, retko koja, osvrnuću se malo i do koleginice, da li prihvata da uđe u zajedničko domaćinstvo? Teško. Znači, ovo je osnovni problem Republike Srbije. Mladi ljudi hoće da budu samostalni, da odlučuju o svojoj budućnosti. Na nama, na državi Srbije je da im omogući te preduslove. Ovo moje izlaganje mora da ima i zaključak, šta je to naša vizija, šta su to naši predlozi za ubuduće. Poštovani prijatelji, rekao sam vam, 45% ljudi je starije od 65 godina. Treba ti ljudi da odu u penziju. Šta je sa penzijsko-invalidskim osiguranjem poljoprivrednika? Manje od 130 hiljada je obuhvaćeno. Na nama je, ministre Martinoviću, ministre za socijalnu brigu, ministre finansija, da u najskorije vreme odradimo reformu sistema penzijsko-invalidskog osiguranja. To je pod jedan i tu nema nikakve dileme. Istovremeno, da bi neke lokalne sredine, pogotovo manje, opstale, moramo da imamo kvalitetne, stručne ljude. Tu moramo da primenimo princip pozitivne diskriminacije u sferi poreza, ali i u sferi stimulansa zarada tih ljudi. Za veterinare, za tehnologe, za lekare, imam podatke da u Nemačkoj, u Francuskoj, u rubnim delovima zarade tih ljudi idu i dva i tri puta više nego u velikim gradovima. Jedna moja sugestija ministru Martinoviću. Evo, ovako Vlada Srbije razmenjuje otvoreno svoje stavove. Mi imamo slobodnu državnu zemlju koja nije data u dugoročni zakup. Ima tu, po nekim procenama, 200 hiljada hektara. Naša ideja neka u okviru akademijskog odbora je da ta slobodna državna zemlja koja nije data u dugoročne zakupe jer tamo te veže ugovor, bude data na besplatno korišćenje zadrugama ili mladim poljoprivrednicima do 50 hektara, u zavisnosti od količine raspoložive zemlje i interesovanja. To su neke praktične mere koje su pred nama, do jednog kapitalnog projekta na koga bih ja ukazao a on se tiče strateškog opredeljenja ove a i buduće Vlade, a to je stavljanje u funkciju kanala Dunav-Tisa-Dunav. Podsetiću, kanal je dug 960 kilometara, predstavljao je najveći investicioni poduhvat SFRJ-a, ima 24 prevodnice, ima značaj navodnjavanja 500 hiljada hektara, odvodnjavanja miliona, ima značaj plovnog puta, turizma i da ne nabrajam dalje. To su sve stvari koje su pred nama, a da bi to mogli da realizujemo, da taj poljoprivrednik koji nas sad gleda, ima 65 godina i kaže - šta će biti sa njim, kakva je njegova socijalno-ekonomska sigurnost kroz četiri-pet godina, ova država mora da ide napred, mora da se razvija, ovaj budžet mora da se puni, a mi to možemo da uradimo samo ako poštujemo onaj večni a bogami izgleda teško dostižan ideal - samo sloga Srbina spašava. Ponavljamo ga, vredi ga ponavljati i ja se nadam da ću doživeti , a mlađe kolege, ubeđen sam, sigurno, da će biti realizovan. Šta još mogu da kažem? Živeli građani Srbije, živela Srbija i - tu smo! Hvala vam. 

MARINA RAGUŠ: Ministar spoljnih poslova, gospodin Marko Đurić, ima reč. Izvolite. 

MARKO ĐURIĆ: Poštovana gospođo predsedavajuća, uvažene kolege ministri u Vladi, dame i gospodo narodni poslanici, na samom početku ovog izlaganja želeo bih da izrazim svoju ličnu zabrinutost i ogorčenje zbog fundamentalnog ugrožavanja slobode govora i izražavanja koje smo mogli da vidimo u prethodnih nekoliko sati na ulicama našeg glavnog grada, kada su demonstranti okupljeni ispred RTS pokušali da spreče i pokušavaju da spreče novinare, tehničare i osoblje ove javne radio-difuzne ustanove da obavljaju svoje redovne zadatke. Ovo je nešto što bi trebalo da zabrine svakog od nas, bez obzira na to da li smo zadovoljni ili nismo izveštavanjem Javnog servisa, obzirom na činjenicu da je neko sebi dao za pravo da fizičkim preprekama i blokadom onemogući novinare, dakle ljude koji žive i rade za to da izveštavaju o aktuelnim dešavanjima, da je neko uzeo sebi za pravo da ih onemogući u toj vrsti aktivnosti zbog toga što mu se ne sviđa način na koji oni govore i izlažu. Ovo je nešto što u svakom demokratskom društvu mora da bude osuđeno, bez obzira na to kakve političke stavove imamo, bez obzira na to da li imamo simpatije za Vladu ili opoziciju. Činjenica da je neko sebi uzeo za pravo da sprečava i onemogućava ljude da izražavaju svoj stav, da izveštavaju, je nešto što verujem da treba da naiđe i na osudu novinarskih udruženja, međunarodnih novinarskih federacija, a svakako je deo jednog negativnog mozaika o stanju u Srbiji koje odlazi kao slika u svet. Kao ministar zadužen za spoljnu politiku, moram da podelim sa vama da još uvek odjekuje veoma snažno eho onoga što se dešavalo u ovoj sali pre samo nekoliko dana. Sredstva javnog informisanja, građani i vlade na svim kontinentima videli su očajno ružnu sliku iz srpskog parlamenta. Slika koja je poslata iz ovog visokog doma pre nekoliko dana na najgori mogući način pothranila je sve negativne stereotipe koji postoje o srpskoj državi, ali, rekao bih, i o srpskom narodu u delu međunarodne javnosti. Nacija koja je toliko demonizovana tokom 90-ih godina i kojoj je toliko potrebno da zajedničkim snagama radi na unapređenju svoje slike u međunarodnoj zajednici, poslednje što je trebala da doživi je da se najviši dom njene demokratije na taj način banalizuje, unižava, a poslanici u ovoj Skupštini da budu zbog svojih stavova izloženi fizičkom nasilju. Ukazao bih na činjenicu o kojoj je govorio i moj kolega Milenko Jovanov, da ovde u Narodnoj skupštini prošle nedelje nisu povređena samo tri narodna poslanika, već da se lekarima do sada obratilo više od 20 članova ovog parlamenta, od kojih su mnogi, dakle 24 člana, pretrpeli povrede disajnih organa i pretrpeli ako hoćete i traumu i posledice koje ćemo tek da vidimo u narednom periodu, a kao što znamo, lekari se još uvek bore za to da oporave neke od narodnih poslanica koje predstavljaju građane Srbije. Želim da ukažem na veoma štetne i ozbiljne posledice po spoljno-politički položaj Republike Srbije i ovog događaja, ali i svih drugih dešavanja koja su se u prethodna četiri meseca desila na području Republike Srbije. Kolega Krkobabić je u jednom delu svog izlaganja citirao Lenjima, ja ću takođe da se nadovežem, iako ideološki pripadam potpuno drugom bloku, ali i da podsetim na jednu Lenjinovu rečenicu koja zaista ima prizvuk istine, a to je da postoje decenije u toku kojih se na međunarodnoj sceni i u geopolitici sveta ne dešava gotovo ništa, a postoje nedelje kada se dešavaju decenije. Mi imamo u ovom trenutku blagoslov ili prokletstvo, zavisiće od toga kako ćemo se postaviti u narednim mesecima, da živimo upravo u takvim vremenima, u vremenima u kojima se fundamentalno i iz korena menjaju osnovni postulati međunarodne politike. U ovom trenutku, ne moram detaljno da obrazlažem ni prisutnim kolegama ni građanima Srbije, dolazi do potpuno novog rasporeda snaga unutar samih SAD, kao najveće sile zapadne civilizacije. Izuzetno je dobro i velika istorijska šansa za Srbiju da uhvati priključak sa ovim promenama, da iskoristi lične kontakte i veze koju predsednik Vučić i drugi zvaničnici Republike Srbije imaju sa ljudima u okruženju vrha nove američke administracije. U vezi sa ovim, posebno bih želeo da pozdravim činjenicu da se u Beogradu trenutno nalazi i jedan od sinova predsednika SAD, koji je veoma i politički aktivan i čiji uticaj ne treba bilo ko da dovodi u pitanje. Dakle, u takvom jednom istorijskom trenutku dešavaju se i velike promene na evropskom kontinentu. Bili smo svedoci u prethodnom periodu da je u nekim od ključnih država članica Evropske unije na vlasti bila politička grupacija koja nije bila naklonjena poziciji Srbije, ni kada je reč o Kosovu i Metohiji, ni kada je reč o nekim drugim nacionalnim pitanjima od značaja za srpski narod, pa i kada je reč o ekonomskim odnosima. Sada, nakon nedavno održanih izbora u Nemačkoj, jasno je da ćemo uskoro u Berlinu imati nove partnere i Srbija treba da se pripremi za novu geopolitičku realnost u Evropi. Na koji način se mi pripremamo za tu geopolitičku realnost? Ukoliko čitavoj međunarodnoj javnosti šaljemo poruku da kao društvo, ne mi kao vladajuća stranka, ne mi kao vladajuća koalicija, nemamo kapacitet za strateško donošenje odluka, jer se držimo međusobno za gušu na ulicama Srbije, bez poštovanja demokratskih institucija, bez poštovanja činjenice da je ovaj parlament stupio na dužnost, ja ne znam ni da li ima godinu dana od kako su građani Srbije delegirali svoje predstavnike u ovaj parlament, nema još ni godinu dana, i već neko na fundamentalan način pokušava da ospori demokratski kapacitet i položaj ovog parlamenta. Kome to može doneti dobro? Kome može doneti dobro gaženje demokratije u Srbiji od strane onih kojima su puna usta demokratije, koji se u demokratiju kunu, koji se pozivaju tobože na želju da zaštite demokratiju, od koga, pa od većine građana Srbije, koja se jasno iz izbornog ciklusa u izborni ciklus opredeljuje za politiku trenutne vladajuće koalicije? Dozvolite mi da kažem i nekoliko reči o toj našoj politici, pre nego što vas ukratko izvestim i o tome šta je to što smo mi u ova četiri meseca, dok oni na ulici pokušavaju da promene vlast nedemokratskim metodama, šta je to što smo mi u ova četiri meseca uradili da unapredimo međunarodnu poziciju Srbije. Dakle, pre toga samo još nekoliko reči. Srbija ima jasno definisane principe nacionalne politike. Te principe naše nacionalne politike definisala je većina građana Srbije, podržavajući na izborima politiku u čijem centru je očuvanje stabilnosti, kao ključnog preduslova ukupnog društvenog razvoja naše zemlje, jer bez očuvanja političke stabilnosti ne može biti ni ekonomskog razvoja, ne može biti ni očuvanja naših vitalnih državnih i nacionalnih interesa u regionu, ne može biti ni borbe za unapređenje demografskog položaja naše zemlje, koja je u tom domenu veoma ugrožena. Dakle, i to je apsolutni fundament. Jedna od ključnih prednosti naše zemlje u prethodnim godina bila je činjenica da smo ostvarili društveni konsenzus upravo oko ovih najvažnijih pitanja nacionalne politike, od kojih je očuvanje društvene stabilnosti apsolutni broj jedan i apsolutni imperativ. Drugi ključni fundament naše nacionalne politike bez sumnje je očuvanje samostalne i nezavisne unutrašnje i spoljne politike Republike Srbije, kao i očuvanje vojne neutralnosti Republike Srbije, u uslovima teških geopolitičkih izazova. Ovaj zadatak je izuzetno kompleksan i deo onoga što nam se dešava danas posledica je činjenice da postoje značajni akteri u međunarodnoj zajednici kojima ne odgovara nastojanje Srbije da očuva samostalan kapacitet za donošenje odluka o unutrašnjoj i spoljnoj politici. Kada o tome govorim, tu mislim ne samo na spoljnopolitičke odluke, nego i na različite unutrašnje političke odluke. Da li bi u Srbiji bilo Vlade koja bi, recimo, imala kapacitet da se suprotstavi nekada i najjačima u svetu, da bi se izborila za to da za sebe dobije ekonomski projekat kakav je domaćinstvo EKPSO-a, u konkurenciji sa SAD, Argentinom, Španijom ili drugim značajnim turističkim sedištima, kao što je Kraljevina Tajland, koja je takođe bila protivkandidat? Da li bi Srbija mogla sebi da priušti da danas ratifikuje sporazume o slobodnoj trgovini sa Ujedinjenim Arapskim Emiratima, sa Egiptom ili da sebi priušti da uz Švajcarsku bude jedina zemlja na evropskom kontinentu koja ima Sporazum o slobodnoj trgovini sa Narodnom Republikom Kinom, da nema očuvani kapacitet za donošenje spoljne i unutrašnje politike? Odgovor je sasvim sigurno da ne bi. A da li bi interesi građana Srbije bili bolje usluženi kada ne bismo imali taj kapacitet? Takođe je sasvim sigurno da oni ne bi bili bolje usluženi, kada bi naša politika bila vođena isključivo na osnovu sugestija ili uticaja međunarodnog faktora. Zbog toga postoje brojni značajni činioci u međunarodnoj areni. Ja neću da ovde zauzimam stav da se ti činioci nalaze ekskluzivno sa ove ili one strane geopolitičke podele, jer se, nažalost, nalaze sa obe strane geopolitičke podele u svetu, koji ne žele da vide ovakvu Srbiju, koja samostalno donosi odluke. Ali apsolutno sam uveren u to da Srbija mora i može da sačuva svoj samostalan položaj i da sačuva samostalan kapacitet za donošenje odluka. Kada je reč o vojnoj neutralnosti Srbije, ona je izraz našeg istorijskog razvoja, izraz je, da budem sasvim otvoren, i činjenice da je naša zemlja pre 25 godina pretrpela vrlo brutalno kršenje međunarodnog prava i pretrpela jednu, u pravom smislu te reči, agresiju u toku koje je poginulo nekoliko hiljada naših sugrađana i koju obeležavamo dostojanstveno poslednjih godina, uz učešće najviših državnih organa, za razliku od perioda kada su ovi događaji prećutkivani i stavljani u drugi plan. Dakle, očuvanje naše vojne neutralnosti ne znači odsustvo Srbije iz međunarodne arene ni kada je reč o mirovnim operacijama, ni kada je reč o globalnoj stabilnosti i globalnom miru. Naprotiv, uveren sam u to da će i kolega ministar odbrane detaljnije govoriti o tome, ali samo hoću da kažem da je naš spoljnopolitički kapacitet značajno unapredilo i učešće Srbije u međunarodnim mirovnim operacijama. Srbija ima ogromnu tradiciju, kao naslednik jednog od osnivača Ujedinjenih nacija, u učešću u mirovnim misijama, ona to čini i danas, i danas je treći najveći kontributor mirovnih operacija Ujedinjenih nacija sa evropskog kontinenta i to je nešto što doprinosi našem međunarodnom kapacitetu, kao što sam rekao. Ali ova vojna neutralnost od nas nalaže i da imamo izuzetno snažan vojno-industrijski kompleks, izuzetno snažan sopstveni sistem odbrane i da nastavljamo da razvijamo ovaj kapacitet i u narednom periodu. Treći fundament naše nacionalne politike, o kome je govorio predsednik Vučić u svom govoru iz septembra 2019. godine, a koji ja volim iznova i iznova da citiram, zbog toga što verujem da zavređuje pažnju, jeste to da ekonomija mora da bude u centru naše politike. I kada predstavljamo Srbiju u međunarodnoj areni, neizostavno volim da podsetim na činjenicu da je Srbija zemlja koja je za manje od jedne decenije više nego dvostručila svoj bruto društveni proizvod, i to je ono što međunarodne partnere, sagovornike iz najudaljenijih zemalja najčešće zainteresuje i natera da se o dešavanjima u našem regionu, u našoj zemlji podrobnije raspitaju i da osveže svoju sliku o Srbiji. Ali uz to, ovde je već bilo dosta reči o ekonomskim planovima, ciljevima i rezultatima ja moram da kažem da fokusiranje na ekonomsku politiku kao na jedan od fundamenata naše politike predstavlja i nešto što stvara pretpostavke za realizaciju svih drugih nacionalnih ciljeva i zbog toga smatram da je to nešto što sa ponosom treba da predstavljamo u međunarodnoj areni i nadalje. Između ostalog, deo Sporazuma koje ratifikujemo danas kao Narodna skupština ima za cilj da ojača i osnaži kapacitet Srbije upravo u ovom domenu. Srbija će nastaviti da se zalaže za jačanje ekonomske saradnje, ali i za jačanje slobodnog protoka roba, ljudi, kapitala i usluga, kako regionalno, gde već zahvaljujući inicijativi Otvoreni Balkan, stvoreno jedinstveno tržište rada koje je obuhvatilo neke od država našeg regiona, tako i globalno gde ćemo nastaviti da se borimo za pristup tržištima zemalja širom sveta. Četvrti fundament naše nacionalne politike je definitivno, poštovane koleginice i kolege, poštovani građani, borba za unapređenje demografske slike u našoj otadžbini. Kolega Krkobabić je ovde govorio o prosečnoj starosti ljudi na našim selima, o prosečnoj starosti žena koja je 46 godina, muškaraca 44 godine, ukupno u nivou naše republike ta brojka je negde oko 43, kada se tome dodaju i urbane sredine. Mislim da to treba da bude nešto što je zvono za uzbunu. Mislim da uz sve druge probleme, akutne sa kojima se borimo, nosimo dostojanstveno, nekada sa više, nekada sa manje uspeha, ovo predstavlja najvažniji strateški izazov za budućnost našeg naroda. Zbog toga sam izuzetno ohrabren zbog činjenice da je u ovoj Vladi uspostavljeno i posebno ministarstvo za brigu o porodici, da je država Srbija učeći od najboljih primera u međunarodnoj praksi, počela da izdvaja, a na osnovu značajno uvećane državne kase, sredstva za podršku različitim kategorijama stanovništva. Uveren sam u to da će i o ovome biti dosta reči danas, ali samo hoću da vam kažem, da u razgovoru sa međunarodnim partnerima ovo predstavlja pitanje od posebnog interesovanja za nas. Mi nastavljamo da učimo iz međunarodne prakse, nastojimo da takođe, da migratorne trendove preokrenemo, zbog toga sam ponosan što sam deo Vlade, koja je u prethodnim godinama osnovala specijalizovanu Agenciju koja se zove „Tačka povratka“, čiji je osnovni cilj da preokrene migratorne trendove i da pokuša da privuče generacije profesionalaca koji su u prethodnom periodu napustili našu zemlju, a sve ovo na fonu činjenice da je u prethodnih nekoliko godina, odnosno desetak godina u Srbiji stvoreno više od pola miliona novih radnih mesta, što je potpuno preokrenulo sliku na tržištu rada Republike Srbije, pa, je tako u toku prethodne godine izdato, po nekim podacima, i više od 79 hiljada radnih dozvola za područje Republike Srbije, zato što u Republici Srbiji fali radna snaga, kao rezultat ekonomskog napretka i progresa koji smo videli u prethodnom periodu. To za nas predstavlja šansu da vratimo Srbe iz dijaspore i ministarstvo koje vodim u saradnji sa Ministarstvom koje se bavi dijasporom, radi intenzivno na tome, kao i u saradnji sa drugim agencijama, poput „Tačke povratka“. Peti fundamentalni princip naše nacionalne politike, uvažene dame i gospodo je negovanje i čuvanje tradicija srpskog naroda na području Republike Srbije i svih nacionalnih zajednica koje žive u našoj otadžbini. Mi verujemo da očuvanje kulture, jezika, pisma, identiteta, tradicije, duhovnosti našeg naroda, predstavlja ne samo nešto što je od ključnog značaj za nas kao zajednicu, nešto što utiče na društvenu koheziju, nešto što nas čini ponosnim na ono što smo, ali i voljnim da se borimo da očuvamo našu otadžbinu, da unapredimo njene institucije, njene kapacitete. Verujemo ne samo u to, već i u to da ovaj naš identitet, naša tradicija, bilo da je reč o srpskom identitetu, ili identitetima zajednica koje žive na području Republike Srbije, predstavlja univerzalni doprinos Republike Srbije čovečanstvu. Zbog toga se trudimo da u radu svih naših institucija posebno afirmišemo identitet, kulturu i tradiciju i to je nešto sa čime izlazimo u svet, takođe. Drugi deo ovog petog fundamentalnog principa jeste želja i naše nastojanje, da sve politike koje vodimo projektujemo tako da ne budu formulisane samo od jednog do drugog izbornog perioda, od jednog do drugog izbornog ciklusa, koji su kao što znamo postali previše učestali, već da budu projektovane više generacija ili više decenija i to je jedna fundamentalna paradigma u srpskoj politici, koje smo bili svedoci prethodnih desetak godina, kojom se takođe sa razlogom hvalimo u međunarodnoj areni. Dakle, dok je u toku čitavog 20. veka, glavni fokus naše politike i svih ispravnih i vrednih razloga kao što je naša slobodarska borba protiv fašizma i nacizma, a ove godine obeležavamo i 80 godina od pobede nad fašizmom i nacizmom, dakle iz svih takvih ispravnih razloga, ali i mnogih unutrašnjih problema, politika bila fokusirana na identitetska teritorijalna i regionalna pitanja, danas možemo sa mnogo zadovoljstva da kažemo da je danas naša politika u velikoj meri fokusirana i na razvoj institucija i razvoj infrastrukture i razvoj međunarodne saradnje. Poštovane koleginice i kolege, uvažavajući i vreme koje nam je na raspolaganju, ali i želeći da kažem ukratko nekoliko reči o onome što smo u prethodna 4 meseca dok su neki pokušavali da sruše institucije na ulici, uradili na afirmaciji, međunarodnog položaja Srbije, želim da vas upoznam sa time da smo od kraja novembra, odnosno početka decembra prethodne godine, realizovali osam bilateralnih poseta stranim državama, dakle, Mađarskoj, Sloveniji, Rumuniji, Grčkoj, Holandiji, Ruskoj federaciji, Narodnoj Republici Kini i Izraelu, kao i devet poseta ministara spoljnih poslova Beograd, dakle, u Beogradu su bili ministri spoljnih poslova Italije, Slovačke, Danske, Mađarske, Kazahstana, Azerbejdžana, Vanuatua, Benina i Egipta, i ovo samo u periodu od početka decembra meseca, a zamislite koji je obim i razmera ove aktivnosti i koji je na kraju krajeva značaj, zato što nijedna od ovih poseta nije bila samo kurtoazna, svaka od ovih poseta sa sobom je nosila i nove političke sporazume, nove sporazume u sferi kulture, nauke, ekonomske saradnje i unapredila odnose sa ovim državama. Ono što je takođe karakteristično za našu politiku spoljnu u prethodna tri meseca, jeste činjenica da je ona bila orijentisana i na zemlje izvan našeg regiona pa je tako na primer u decembru mesecu u saradnji sa BIA organizovan važan i zapažen međunarodni skup Samit Republike Srbije sa državama Afrike, gde više od 40 ministara, savetnika za nacionalnu bezbednost i drugih najviših zvaničnika, boravilo u Beogradu, učestvujući na ovom Samitu, stvarajući za Srbiju komparativnu prednost u odnosu na sve druge zemlje na našem kontinentu. Posebno je intenziviran susret, intenzitet susreta sa evropskim zemljama, uključujući i naše najbliže susede, a o tome sam nešto i javno govorio. Međutim, želim da posebno istaknem i susret sa ministrom spoljnih poslova Narodne Republike Kine, Vangom Jiem, od 19. do 21. decembra, gde je definisan plan saradnje Republike Srbije i Narodne Republike Kine za narednu godinu, ali i razmotrene međunarodne okolnosti u svetlu promena o kojima sam govorio. Ne želim da ovde iznosim previše detalja iz Izveštaja koji sam pripremio za Narodnu skupštinu i koju ću posebno proslediti i Odboru za spoljnu politiku. Želim informišem građane i javnost o nekim koracima za koje mislim da imaju praktičan značaj za naše ljude, a koji se odnose, između ostalog, i na modernizaciju naše diplomatske službe. Poštovane dame i gospodo, naša diplomatska služba ima jednu od najekstenzivnijih mreža diplomatskih i konzularnih predstavništava u ovom regionu sa ukupno 103 ambasade i generalna konzulata. Takođe, Srbija poseduje veliki broj počasnih konzulata, ali mi u narednom periodu moramo da značajno unapredimo naše prisustvu u međunarodnoj areni. Moramo da otvaramo nova diplomatsko-konzularna predstavništva u rastućim i nastajućim tržištima, u zemljama koje su u prethodnom periodu ekonomski porasle, naročito govorimo o tzv. ekonomskim tigrovima u jugoistočnoj Aziji, da po svojim razmerama i obimu spoljne trgovine i ukupnog geopolitičkog značaja počinju da prevazilaze i neke od članica G8, a da da ne govorimo o članicama G20. U narednom periodu Republika Srbija će obnoviti rad svoje diplomatske misije i u Vijetnamu. Uspostaviće, i u skladu sa tim Vlada je već donela odluku, diplomatsku misiju koja će pokrivati baltičke republike sa sedištem u Rigi. Osnažićemo naš prisustvo na afričkom kontinentu kroz otvaranja ambasade u Tanzaniji. Pojačaćemo pristup konzularnim uslugama za građane Srbije kroz otvaranje generalnih konzulata u San Francisku i Majamiju, gde smatram da je ovo drugo izuzetno značajno. Dakle, Majami i sa političkog aspekta, obzirom na činjenicu koliki broj uticajnih i značajnih predstavnika političkog života u SAD dolazi upravo sa područja države Floride. Naravno, za nas je izuzeto značajno da nastavimo da unapređujemo i naše kapacitete, kada je reč o konzularnoj službi. Kada je reč o konzularnoj službi želim da obavestim građane Srbije da je u toku završni deo pripreme za početak rada sistema za elektronsko izdavanje viza. Očekujem da će ovo u značajnoj meri da ubrza protok ljudi prema Republici Srbiji, dakle da će da ubrza obradu zahteva, da će da otkloni mogućnost za bilo kakve i zloupotrebe u vezi sa ovim i da će državljani nama prijateljskih zemalja, a za koje iz različitih političkih razloga najčešće usaglašavanje sa evropskom viznom politikom moramo da držimo vizni režim, da će građani ovih zemalja moći lakše i jednostavnije da dođu do vize za dolazak u Republiku Srbiju. Ovo će ujedno povećati i nivo bezbednosti zbog toga što će se ceo sistem organizovati centralizovan. Istovremeno, radimo na razvoju sistema za podršku građanima u oblasti pružanja konzularnih usluga na bazi veštačke inteligencije. Dakle, sistemi za procesuiranje podataka koji će građanima moći u realnom vremenu da odgovaraju na upite na određena pitanja. O tome ćemo više govoriti u javnosti kada ovi sistemi budu spremni, ali očekujte da i ovo bude gotovo i pripremljeno u narednim mesecima. Da rezimiram. Poštovane dame i gospodo, uvaženi narodni poslanici, poštovani građani Srbije, Republika Srbija se nalazi u istorijski veoma složenom trenutku koji od nas zahteva odgovorno i ozbiljno delovanje, koji zahteva nacionalno jedinstvo, koji zahteva kapacitet legitimno izabranih demokratskih institucija Srbije da se suprotstave nastojanjima i pokušajima da se ugroze interesi Republike Srbije, bilo da je reč o Kosovu i Metohiji, gde smo suočeni i u ovim danima sa pokušajima da se srpski narod zastraši, da se dovede u jedan podređeni položaj i gde smo i ovih dana svedoci činjenice da Kurtijevo pravosuđe pokušava da upotrebom tzv. tajnih optužnica unese dodatni strah u srpsku zajednicu, verovatno nezadovoljni zbog načina na koji su Srbiji jedinstveno, solidarno i složno nastupili na upravo završenim parlamentarnim izborima, pa smo tako svedoci i činjenice da ovih dana u policiju i u tužilaštvo bivaju pozvani građani samo zbog mirnog učešća na protestima još 2022. godine protiv Kurtijeve samovolje, ali ovo navodim samo kao jedan od primera, kao jednu od ilustracija zbog čega je sve važno da sačuvamo stabilnost našeg sistema, naših institucija, jer bez ove stabilnosti nećemo biti u prilici da zaštitimo naše vitalne interese ni na Kosovu i Metohiji, ni u Republici Srpskoj, ni na bilo kom drugom mestu. Naprotiv, svi naši regionalni rivali, svi naši regionalni konkurenti raduju se svakoj našoj slabosti. Otvaraju nas i pokušavaju da podriju naš položaj na svaki naš međusobni sukob. Koriste svaku priliku da pošalju u međunarodnu javnost poruku da Srbija nije kredibilan i dostojan partner i moram da podelim sa vama i činjenicu da Srbija već trpi ogromnu zaista materijalnu štetu zbog činjenice da neodgovorni deo političkog spektra pokušava da nedemokratskim i nelegitimnim metodama uzurpira politički život u Srbiji. Pozivam sve aktere javnog i društvenog života u Srbiji, sve aktere političkog života u Srbiji na odgovornost, na suzdržavanje od bilo kog oblika nasilja i ovde pravim jasnu distinkciju i razliku između onih koji četiri meseca trpe, onih koji se četiri meseca uzdržavaju, onih koji četiri meseca nekada trpe i fizičko nasilje, kao što je bio slučaj sa kolegom ministrom Selakovićem, i onih koji svakoga dana to nasilje vrše. Na samom kraju dozvolite mi i kao član Vlade da izrazim nezadovoljstvo zbog presude u slučaju napada na ministra Selakovića, za koju smatram da nije poslala poruku dovoljno snažnog odvraćanja za one koji pribegavaju nasilju, niti je poslala dovoljno snažnu poruku generalne prevencije, jer kakvu mi to poruku šaljemo građanima Srbije ako neko može da izabranog predstavnika, člana Vlade udari na ulici, povredi ga, nanese mu rasekotinu na licu, a da za to ne dobije ni jedan jedini dan efektivnog boravka u zatvoru, već za to dobije samo uslovnu kaznu? Kakva se poruka šalje građanima Srbije i čemu da se nadaju ostali građani Srbije ako tako nešto može da se dogodi i nekažnjeno, odnosno sa uslovnom kaznom prođe kada je reč o jednom ministru u Vladi? Ne smatram da je ova moja reakcija mešanje u rad pravosudnih organa, jer ovu svoju ocenu iznosim nakon što su pravosudni organi već postupili na način na koji su postupili, ali smatram da je važno da ovo istaknem, posebno zbog toga što se dešavanja u srpskom pravosuđu pažljivo prate i iz inostranstva. Postavljam pitanje da li postoji zemlja u svetu u kojoj bi bilo moguće da neko teško povredi, nanese rasekotinu na licu jednog člana Vlade i da za to ne dobije ni jedan jedini dan efektivno provedenog vremena u zatvoru? Ne smatram da je to dobro. Ja sam apsolutno za smirivanje tenzija. Želim da čestitam i ministru Selakoviću zbog toga što je uzdržano odgovorio na ovaj napad, ali smatram da je veoma loše kada se pošalje poruka koja nije u skladu sa principima generalne prevencije. Iskreno se nadam zbog ukupnih interesa Republike Srbije da ćemo za nekoliko nedelja, kao što je o tome govorio i predsednik Vučić, konačno staviti tačku na ovaj pokušaj destabilizacije naše otadžbine, da ćemo za nekoliko nedelja da se okrenemo pozitivnoj agendi. Srbija ima toliko toga što može i mora da postigne u narednim nedeljama, danima i mesecima, što je važno za budućnost Srbije. Iskreno se nadam da nećemo propustiti istorijsku priliku da se srpskim nacionalnim pitanjem na Balkanu bavimo u pozitivnim geopolitičkim okolnostima, da nećemo propustiti istorijsku priliku, da ćemo se odbraniti od onog prokletstva o kome je umela da govori i bivša nemačka kancelarka Angela Merkel, koju povremeno citiraju da je tokom posete Beogradu svojim sagovornicima rekla – vi, Srbi, nikada ne propustite priliku da propustite priliku. Dakle, mi istorijsku priliku, kakva nam se sada pruža, sa novim okolnostima i u SAD i u Evropi, ali i šire u Međunarodnoj zajednici, ovakvu u mnogo narednih generacija možda nećemo imati. Da se bavimo time možemo samo i isključivo ukoliko imamo pun kapacitet. Ja apelujem na to da ga sačuvamo i završavam rečima da nećemo dozvoliti da Srbija bude unižena, ni uništena. Nećemo dozvoliti da njene institucije budu razorene. Nastavićemo da je sa ljubavlju gradimo, unapređujemo, da je podižemo na način na koji je to činjeno u najboljim vremenima kada je za samo nekoliko generacija srpski narod od krajnje ruralne zajednice dostigao jedan od najviših institucionalnih nivoa razvitka, neke od najliberalnijih, najslobodarskijih ustava u Evropi svog vremena i uspostavio državu koja je bila uzor u borbi za slobodu mnogim narodima Evrope svog vremena. Dakle, Srbija će ostati bastion borbe za slobodu, ne samo za srpski narod, već i u širem regionu. Nastaviće da živi i da cveta na idealima i Karađorđa i Miloša i Svetog Save. Uveren sam u to da najbolje vreme za Srbiju tek dolazi, da možemo da stvorimo atmosferu društvenog i klimu društvenog optimizma, međusobnog razumevanja, poštovanja i uvažavanja. Živela Srbija. Hvala na strpljenju. 

MARINA RAGUŠ: Hvala, gospodine ministre. Ministar pravde, gospođa Maja Popović, izvolite. 

MAJA POPOVIĆ: Hvala. Poštovani narodni poslanici, poštovani građani Srbije, želim da kažem da je Srbija zemlja u kojoj vlada vladavina prava, zemlja sa jakim institucijama i mi nećemo dozvoliti da bilo ko ugrožava prava naših građana i bićemo kadri da naše građane, kao i naše institucije, na najbolji mogući način zaštitimo. Kao i kolega koji je izlagao pre mene, takođe smatram da je napad na kolegu Selakovića napad na sve nas i na institucije ove zemlje i u tom smislu zaista se slažem i sa konstatacijom da je sankcija koja je napadaču nasilniku izrečena suviše mala. Ali, kako god, kao što sam na početku rekla, Srbija je zemlja vladavine prava i mi ćemo takvu odluku suda poštovati. Izuzetno je bitno što je i policija i tužilaštvo promptno reagovala i što je ovaj postupak izuzetno brzo završen. Sve ovo govorim u kontekstu svega onoga što se dešava ovih dana na ulicama Srbije i što se posebno najavljuje na ulicama Beograda 15. marta, u subotu. Iako sam ja ovom prilikom želela da pričam o onome što je jako bitno, a to je borba protiv korupcije, upravo kako bi ojačali naš ekonomski sistem, a što nam se vrlo često zamera u evrointegracionim procesima, želim da navedem neke primere koji su poslednjih mesec, mesec i po dana odrađeni i realizovani pomoću naše policije i pomoću našeg tužilaštva. Povodom odlučne akcije države u borbi protiv korupcije, koja je posebno aktuelizovana u poslednjih mesec dana, po nalazima posebnih odeljenja za suzbijanje korupcije viših javnih tužilaštava u Beogradu, Novom Sadu, Kraljevu i Nišu, pripadnici MUP, odeljenja za borbu protiv korupcije Uprave kriminalističke policije od 12. februara zaključno sa 5. martom realizovali su 26 koruptivnih predmeta i uhapsili ukupno 181 lice. U navedenim predmetima osumnjičena lica terete se za izvršenje različitih krivičnih dela, sa elementom korupcije, kao što su zloupotreba službenog položaja, zloupotreba položaja odgovornog lica, trgovina uticajem, zloupotrebe u vezi sa javnom nabavkom, nesavestan rad u službi, primanje i davanje mita, različita poreska krivična dela, a protiv najviše lica istraga se vodi zbog krivičnih dela pranja novca. Pomenutim krivičnim delima prouzrokovana je ukupna šteta u iznosu od preko 3,6 milijardi dinara, a kao stečena protivpravna imovinska korist u iznosu većem od 2,6 milijarde dinara, a precesne vrednosti biće utvrđene u toku istrage i u toku samog dokaznog postupka. Među uhapšenima se nalazi veliki broj javnih funkcionera, direktora javnih preduzeća, predstavnika lokalnih samouprava, kao i direktora domova zdravlja, odgovornih lica i zakonskih zastupnika privrednih društava. I ovde pokazujemo da partijska knjižica nikoga ne može da zaštiti, a upravo su te stvari nama najviše stavljane na teret, da gonimo sve one koji nisu članovi stranke. Ovim smo dokazali upravo suprotno. Protiv lica koja nisu dostupna pravosudnim organima Srbije, odnosno koji se nalaze u bekstvu, tužilaštva su predložila određivanje pritvora i raspisivanje poternica. Posebno odeljenje za suzbijanje kriminala VJT Beograd, njihov izveštaj mi je prosleđen i moram da ukažem da u navedenom periodu je postiglo odlične rezultate i ostvarilo izuzetno razvijanje u suzbijanju korupcije i to u periodu od poslednjih mesec dana. Realizovano je 11 predmeta, procesuirano je ukupno 146 lica, od čega je uhapšeno 96 lica. Prva realizacija u ovoj sveobuhvatnoj akciji praktično je krenula po nalogu ovog odeljenja kada su 12. februara pripadnici Uprave kriminalističke policije uhapsili bivšeg v.d. direktora JP „Elektroprivreda Srbije a.d.“ Miodraga Grčića i još 16 lica zbog postojanja osnova sumnje da su izvršena razna krivična dela na štetu pomenutog javnog preduzeća i koji je sebi i drugima pribavio protivpravnu imovinsku korist, koji su zatim ubacivali u legalne novčane tokove. Protiv ovih lica vodi se istraga i zbog sumnje da su zloupotrebili svoj službeni položaj i ovlašćenja u vezi sa javnim nabavkama za JP EPS i oštetili javno preduzeće za više od 100 miliona dinara, u kom iznosu su sebi i drugima pribavili protivpravnu imovinsku korist. Navedeni predmet je upravo i prosleđen u Tužilaštvo za organizovani kriminal. Pojedini okrivljeni se terete i za davanje i primanje mita u vidu novčanih poklona koje su dalje prikrivani izvršenjem krivičnih dela pranja novca. Već sutradan po nalog posebnog Odeljenja za suzbijanje korupcije VJT u Beogradu, pripadnici MUP Republike Srbije uhapsili su četvoro zaposlenih u Ministarstvu za rad, zapošljavanje, boračka i socijalna pitanja zbog sumnje da su u periodu od januara 2014. godine do decembra 2024. godine iskorišćavali svoj službeni položaj i ovlašćenja ne vršenjem svoje službene dužnosti i omogućili obavljanje delatnosti domu za smeštaj odraslih i starih „Ivanović“ u Barajevo, iako za to nije ispunjavao zakonske uslove. Na taj način su pribavili imovinsku korist i tom prilikom u iznosu od najmanje milion i po dinara za neplaćene usluge korisnicima. Isto odeljenje beogradskog VJT u predmetu protiv Vladimira Vrbaškog, koji je u bekstvu, uhapsilo je 13 lica zbog sumnje da su izvršenjem različitih krivičnih dela pribavili protivpravnu imovinsku korist privrednom društvu BEST SEED PRODUCER Feketić, kao i da su oštetili Republičku direkciju za robne rezerve i stečajne poverioce A.D. „Markovica“ Mladenovac. Sumnja se da je Vladimir Vrbaški na ovaj način pribavio imovinsku korist od skoro četiri miliona evra. Posebno odeljenje za suzbijanje korupcije VJT u Beogradu pokrenulo je, pored ostalih, i istragu protiv Dragana Tikića, vlasnika poljoprivrednog gazdinstva „Dragan Tikić“ iz Vršca i još 67 lica zbog sumnje da su u grupi različitim poreskim krivičnim delima oštetili budžet u iznosu od više od 218 miliona dinara, a zatim prikrivali nezakonito poreklo tako oštećenog novca. Po nalogu Posebnog odeljenja za suzbijanje korupcije Višeg javnog tužilaštva u Beogradu, pripadnici Uprave kriminalističke policije uhapsili su i osam lica među kojima je bivši sekretar Sekretarijata za poslove legalizacije objekata u Gradskoj upravi grada Beograda Nemanja Stajić, kao njegov tadašnji zamenik Jovan Kovačević koji je aktuelni rukovodilac Odeljenja za područje opštine Vračar tok sekretarijata. Nemanja Stajić i Jovan Kovačević se sumnjiče da su nezakonitim legalizacijama objekata pribavili imovinsku korist u ukupnom iznosu od preko 6,5 miliona evra različitim investitorima tih objekata, odnosno podnosiocima zahteva za legalizaciju. U ovom predmetu krivični postupak se vodi i protiv Privrednog društva „Lojal Tras“ DOO, čiji je direktor i vlasnik takođe uhapšeni Novak Stajić, a preko tog privrednog društva su obavljane nezakonite kupoprodaje stanova i garaža na koji način je prikrivano nezakonito poreklo imovine. Moram da naglasim da je, nakon efikasno sprovedenog predistražnog postupka i istrage, Posebno odeljenje za suzbijanje korupcije Višeg javnog tužilaštva u Beogradu podiglo optužnicu protiv Slobodanke K, menadžera za razvoj investicija A.D. „Infrastruktura železnica Srbije“ sa sedištem u Beogradu, kao i predsednika Komisije za tehnički pregled Železničke stanice u Novom Sadu Milutina S. i člana komisije Biljane K, a u vezi sa izvršenjem nekoliko krivičnih dela za koruptivne elemente koji su imali za posledicu pad nastrešnice na toj železničkoj stanici 1. novembra 2024. godine, kojom je prilikom poginulo 15 ljudi, a dvoje teško telesno povređeno. U ovom predmetu postoji opravdana sumnja da su njihovi postupci doprineli u uzročno-posledičnoj vezi sa pomenutom tragedijom, jer bi oni da su savesno postupali izvršili dužnost vanrednog pregleda, kao i kontrolu ispunjenosti uslova, i u toku samog probnog rada mogli vizuelno da uoče znake loma i povećanog ugiba na nastrešnici u danima koji su prethodili njenom obrušavanju. Posebno ću se osvrnuto na predmet koji je Posebno odeljenje za suzbijanje korupcije Višeg javnog tužilaštva u Beogradu formiralo povodom sumnje da su na računima Agencije za međunarodni razvoj USAID u prethodnom periodu izneli najviši državni zvaničnici SAD u vezi sa zloupotrebom sredstava, mogućem pranju novca i nenamenskom trošenju sredstava američkih poreskih obveznika u Srbiji. Iz navedenog razloga Više javno tužilaštvo u Beogradu se preko Ministarstva pravde Republike Srbije obratilo SAD za dostavljanje potrebnih obaveštenja, a Ministarstvo pravde Republike Srbije je poslalo zamolnicu i prosledilo predmet kolegama u SAD 28. februara 2025. godine. S tim u vezi podsećam da USAID donacije nevladinom sektoru u Srbiji nisu bile kontrolisane ni od strane državnih organa SAD, niti strane državnih organa Republike Srbije, a zbog pravila USAID koje je ta organizacija sama ustanovila. Prema tim pravilima USAID je sam vršio kontrolu trošenja doniranih sredstava nevladinim organizacijama, što je upravo sada sporno i samim SAD i vidljivo iz svih izjava njihovih zvaničnika. Podsećam, među onima koji su izneli sumnju u vezi sa radom USAID je predsednik SAD Donald Tramp, državni sekretar SAD Marko Rubio, portparol Bele kuće Karolina Levid, zatim Ilon Mask koji je na čelu Odseka za efikasnost Vlade SAD, kao i direktor Federalnog istražnog biroa - FBI Keš Patel. Povodom potpuno netačnih informacija koje su se pojavile u nekim medijima ukazujem da policija nije izvršila upad u četiri nevladine organizacije, niti u njihove prostorije, niti je vršila pretres u istima, već je po zahtevu posebnog Odeljenja za suzbijanje korupcije Višeg javnog tužilaštva u Beogradu za prikupljanje potrebnih obaveštenja postupila uz primenu radnji i mera na osnovu svojih ovlašćenja iz član 286. stav 2. Zakonika o krivičnom postupku. Sada bih prešla na Posebno odeljenje za suzbijanje korupcije u Nišu. Podsećam i na izuzetno važan predmet koji je 22. februara realizovala Posebno odeljenje za suzbijanje korupcije Višeg javnog tužilaštva u Nišu i uhapsila gradonačelnicu tog grada Draganu Sotirovski i još tri lica, dok još 13 lica je lišeno slobode dva dana kasnije. Dragana Sotirovski sumnjiči se da je iskorišćavanjem svog službenog položaja 16. marta 2022. do 9. septembra i suprotno odredbama Zakona o smanjenju rizika od katastrofa i upravljanja vanrednim situacijama, suprotno Odluci o organizaciji, funkcionisanju civilne zaštite na teritoriji grada Niša i suprotno odredbama Poslovnika o radu Štaba za vanredne situacije grada Niša angažovala privredno društvo „Vodomonteri“ iz Lalinaca, privredno društvo „Sim puk gradnja“ d.o.o. Malošište za izvođenje različitih građevinskih radova, uglavnom izgradnje nove vodovodno-kanalizacione mreže na teritoriji grada Niša, primenjujući odredbe Zakona o smanjenju rizika od katastrofa i upravljanju vanrednim situacijama i drugih propisa po ovom zakonu, a ne primenjujući Zakon o javnim nabavkama. Nakon toga, angažovali su navedeni subjekti po ponudama koje su dali i koje su znatno veće u odnosu na tržišne vrednosti prethodno date u predmetima i predračunima koje je izradilo JKP „Naisus“ Niš, a nakon čega su ovi subjekti ispostavili privremene i okončane situacije gradu Nišu po ovako uvećanim cenama, a na koji način su navedeni subjekti pribavili protivpravnu imovinsku korist u iznosu od 460 miliona dinara, a na štetu grada Niša. Članovi Gradskog štaba za vanredne situacije grada Niša sumnjiče se da su nesavesno postupali na taj način što su glasali za zaključenje Gradskog štaba za vanredne situacije grada Niša, a kojim se predlaže da gradonačelnik grada Niša donese odluku o proglašenju vanredne situacije na teritoriji gradskih opština i naredbe kojom se angažuju subjekti od posebnog značaja po ponudama koje su dali i koje su značajno veće u odnosu na tržišne vrednosti date u predmetima i predračunima koje je prethodno izradilo JKP „Naisus“ Niš. Nakon čega su ovi subjekti izvršili fakturisanje po privrednim i okončanim situacijama u gradu Nišu po ovako uvećanim cenama u ukupnom iznosu od 843 miliona dinara, čime je oštećen grad za ovaj iznos. Prelazimo sada na Kraljevo. Prošle sedmice po nalogu Posebnog odeljenja za suzbijanje korupcije Višeg javnog tužilaštva u Kraljevu uhapšeni su vlasnik i direktor PD „Promont“ Novi Sad Milinko Cicmil i još četiri lica zbog sumnje da su izvršili krivično delo pranje novca. Naime, postoji osnovana sumnja da su Milinko Cicmil i direktor PD „Promont DžL“, kako bi umanjili prihode svog preduzeća i prihode od kapitala po prethodnom dogovoru sa ostalim osumnjičenima sa računa preduzeća „Promont“ vršili plaćanja po fakturama za izvedne radove koja su izdavala privredna društva iz Novog Pazara, Kragujevca i Erdeča, a koji nisu izvedeni ili je vrednost uvećana, a nakon čega su vlasnici navedenih pravnih lica uplaćivali novac u ukupnog iznosu od oko 83 miliona dinara i podizali ga u gotovini, pa deo zadržali za sebe, a ostatak predali osumnjičenima i njegovim prijateljima. Po nalogu kraljevačkog Posebnog odeljenja za suzbijanje korupcije, 19. februara uhapšeno je pet policijskih službenika zbog sumnje da su u periodu od 27. februara do 3. juna 2024. godine na teritoriji opštine Prijepolje i Nova Varoš, u ukupnom iznosu od preko 32 miliona, u 32 slučaja nisu sankcionisali uočene prekršaje. Takođe, umesto stvarno učinjenih saobraćajnih prekršaja, sankcionisali su prekršaje za koje je predviđena blaža kazna. Sumnja je da oni nisu postupali po naredbama Prekršajnog suda za sprovođenje lica na izdržavanje kazne zatvore kada su sebe podvrgavali alko-testiranju umesto učesnika saobraćajnih nezgoda koji su bili u alkoholisanom stanju kako bi obezbedili dokaz da nisu imali alkohol u organizmu, a radi naknade štete od osiguranja. Novi Sad. Po nalogu posebnog Odeljenja za suzbijanje korupcije Višeg javnog tužilaštva u Novom Sadu, pripadnici Odeljenja za borbu protiv korupcije Odseka u Novom Sadu, uhapsili su pomoćnika načelnika Gradske uprave za privredu grada Novog Sada i savetnika u toj Upravi za poslove preduzetništva i ekonomskog privrednog razvoja zbog sumnje da su nevršenjem službene dužnosti naneli imovinsku štetu budžetu grada Novog Sada u ukupnom iznosu od sedam miliona dinara. Sumnja da su ona kao i službena lica u Gradskoj upravi za privredu grada Novog Sada bila zadužena da kontrolišu izveštaje o pravdanju utrošaka dodeljenih sredstava, kao i dokaza o sprovedenim aktivnostima povodom zaključenih ugovora za udruživanje građana za realizaciju određenih programa projekata, što nisu učinili, već za svaki program ili projekat sastavili pismo neistinite sadržine u kom su navodili da su navedene aktivnosti i postavljeni ciljevi kvalitetno i uspešno realizovane, iako ta udruženja građana podnosioce izveštaja opravdavali kao njihova sredstva, uz izveštaj nisu podnosili nikakve dokaze da su aktivnosti sprovedene ili su u potpunosti nedokazane radnje. Prošle sednice po nalogu Posebnog odeljenja za suzbijanje korupcije Višeg javnog tužilaštva u Novom Sadu i pripadnika Uprave kriminalističke policije Odeljenja za borbu protiv korupcije odseka u Subotici uhapšeno je ukupno šest osumnjičenih. Takođe, želim da kažem da je u prethodnoj nedelji uhapšen određeni broj lica vezano za Geodetski zavod. Ja sam ovde istakla samo one predmete koji su medijski propraćeni. To na nesumnjiv način pokazuje koliko smo ozbiljni i koliko ova država radi na borbi protiv korupcije. U medijima su se pojavile neke opaske da smo mi spremili ovo kao vid neke političke borbe. Svima koji rade i u policiji i u tužilaštvu je izuzetno poznato da se ovakve akcije ne mogu realizovati dan za danom, niti da budu naručene da se u roku od nedelju dana neko uhapsi. One su mesecima pripremane i one kreću sa realizacijom u onom trenutku kad su te akcije spremne za realizaciju. Tužilaštva koja se bave koruptivnim predmetima će nastaviti u narednom periodu da rade svoj posao i da budu izuzetno posvećeni ovoj borbi. Ono što je naša poruka još jednom je da niko neće biti zaštićen, ali da ćemo se baviti sprečavanjem korupcije, bez obzira kojoj ko partiji pripada, kao što smo i u prethodnom periodu dokazali. Završavajući ovo svoje izlaganje, želim samo da svim građanima Srbije poručim jedno, a to je da ih pozivam sve na mir, na suzdržanost, na zajedništvo, kao što su to i moje kolege pozivale, ali i da upozorim da će svi oni koji budu vršili krivična dela u narednom periodu biti sankcionisani u skladu sa zakonom. Država će znati da zaštiti kako svoje građane, tako i svoje institucije. Hvala vam na pažnji. 

MARINA RAGUŠ: Hvala vama. Reč ima ministar za rad, zapošljavanje, boračka i socijalna pitanja, gospodin Nemanja Starović. Izvolite. 

NEMANJA STAROVIĆ: Poštovana potpredsednice Narodne skupštine, uvažene dame i gospodo narodni poslanici, posebno mi je zadovoljstvo što imam priliku da vam se danas obratim ovde u velikoj sali doma Narodne skupštine, na istom mestu gde smo pre tačno nedelju dana svi mi svedočili veoma ružnim i nemilim scenama organizovanog nasilja koje su sprovodili oni u pokušaju da unize Narodnu skupštinu, a jedino što su postigli jeste da su pokazali čitavom narodu Srbije svoje pravo lice i unizili su sebe same. Nažalost, tada su teže povređene tri narodne poslanice, Jasmina Obradović, Jasmina Karanac i Sonja Ilić, a koliko čujemo, ukupno 24 narodnih poslanika je pretrpelo povrede određene vrste. Svi mi koji smo tada bili prisutni ovde, nagutali smo se i suzavca i dimnih bombi i svega ostalog, ali smo osećajući odgovornost prema građanima ili narodnim poslanicima koji su nas birali, ostali na svom radnom mestu i u službi našeg naroda. Činjenica da nedelju dana kasnije ovde svi zajedno razgovaramo o važnim zakonskim predlozima jeste najbolji dokaz za to da je demokratija u Srbiji jača od svakog nasilja, od svakog nasrtaja i rušilačkih poriva onih koji nameravaju da je sruše. Demokratija u Srbiji je jača od svega toga, demokratija u Srbiji je pobedila i pobediće svaki put. Na početku današnjeg zasedanja prvi potpredsednik Vlade, gospodin Siniša Mali, govorio je o predlozima zakona ratifikacije međunarodnih sporazuma koji su na dnevnom redu i koji su veoma važni, jer se njihovom ratifikacijom stvaraju preduslovi za dalji privredni razvoj Srbije. Istakao je tom prilikom nešto čega se uvek valja podsetiti, a to je da je naša zemlja uprkos veoma, veoma teškim i nezahvalnim okolnostima, ipak uspela da u 2024. godini bude druga najbrža rastuća privreda u Evropi. Stvorili smo dakle ozbiljnim i napornim radom pretpostavke da to budemo i ove godine, možda čak i prvi po tom kriterijumu, da nismo pak u prethodnim mesecima pretrpeli ozbiljne udare na državu stabilnost. Pričaćemo svakako, kao što i pričamo o svemu tome, ali bih pre toga istakao jednu važnu stvar. Naime, naša politika privrednog razvoja nikada nije vođena uštrb onih koji predstavljaju ugrožene grupe i koji su najslabijeg materijalnog stanja. Upravo suprotno. Uvek smo se trudili da posvetimo pažnju onima kojima je ta pažnja najpotrebnija i dovoljno je samo da iznesem podatak kada govorimo o toj veoma uspešnoj prethodnoj 2024. godini da je za isplate prava korisnika iz oblasti socijalne zaštite, boračke i invalidske zaštite i zaštite porodice i dece od planiranih 177,4 milijarde dinara izvršeno, odnosno isplaćeno 177,2 milijarde, što je 99,9% od planiranih sredstava, odnosno ako je nekome lakše, govorim od preko milijardu i po evra koje su isplaćene upravo za prava ovih korisnika. I ne samo to, kada govorimo i prethodnoj i o početku ove godine nikada isplata tih prava našim korisnicima nije kasnila nijedan jedini dan u odnosu na one rokove koji su zakonom i drugim propisima predviđeni. Uz sve to, prethodnog meseca, u februaru 2025. godine, mi smo sva ova prava iz oblasti socijalne zaštite, boračko-invalidske zaštite, zaštite porodice i dece isplatili nedelju dana ranije, uz pomoć i podršku Narodne banke, Poštanske štedionice, kako bismo omogućili svim našim korisnicima prava da i spremnije, dostojanstvenije dočekaju Sretenje, Dan državnosti, naš najveći državni praznik. Želim da prosto kažem da i bez obzira na sve poteškoće sa kojima se susrećemo da će upravo realizacija svih ovih prava koje sam naveo biti nastavljena na upravo takav način i u mesecima koji su pred nama. No, ono zbog čega sam posebno i zadovoljan, pa ako mi dozvolite i ponosan, jeste činjenica da smo svih ovih prethodnih meseci bili zaista maksimalno posvećeni procesu socijalnog dijaloga. Nema tog socijalnog partnera sa kojima kao predstavnici Vlade Srbije nismo razgovarali u vremenu koje je iza nas i zbog toga smo negde, čini mi se, leta prošle godine i dostigli nešto što predstavlja, usudiću se da kažem, Sveti gral socijalnog dijaloga, a to je konsenzualna odluka svih socijalnih partnera o visini minimalne zarade u Srbiji za 2025. godinu. Taj Sveti gral nam je prethodnih godina izmicao. Sada smo uspeli da ga dosegnemo i konsenzusom, dakle, i Vlade Srbije i Unije poslodavaca Srbije, ali i Saveza samostalnih sindikata Srbije i Ujedinjenih granskih sindikata Nezavisnost mi smo utvrdili minimalnu cenu rada za 2025. godinu koja je stupila za snagu i koja je, kada govorimo o ceni radnog sata, povećana sa 281 na 308 dinara. Dakle, za čitavih 13,7%. Pritom, država je pokazala i tu vrstu odgovornosti prema našoj privredi time što je na teret budžetskih prihoda zapravo prihvatila najveći deo ovog povećanja zarade jer je naoporezivi deo zarade sa prethodnih 25.000 dinara povećan na 28.423 dinara. Mislim da je to zapravo najbolji rezultat i najočigledniji primer čemu socijalni dijalog vodi, čemu doprinosi. Zbog toga sam, kada govorimo o tome, negde i zabrinut, što se jedan od udara na našu državu, koji se pak sprovodi protekla četiri i po meseca, upravo sprovodi na taj način što se udara na osnovne temelje i osnovne principe socijalnog dijaloga. Možda najbolji primer za to jeste sve ono što se dešava u našim školama, u resoru obrazovanja za koje smo svi mi, dakle, lično, porodično kao građani zainteresovani. Podsetio bih vas na to da su četiri reprezentativna sindikata u oblasti obrazovanja veoma mukotrpno punih devet meseci razgovarali i sa Ministarstvom prosvete, sa Vladom Srbije, borili se, dakle, za sve one stvari koje spadaju u segment socijalno-ekonomskih prava, borili se za to da im se povećaju zarade. Nakon teških i mukotrpnih razgovora i pregovara dobili su nešto o čemu se na početku tog procesa, siguran sam, niko od njih nije realistično ni nadao, a to je povećanje zarade od čak 31% za 13 meseci, dakle za godinu dana i jedan mesec. Šta se dešava nakon svega toga? Mi imao neku grupu nesumnjivo politički motivisanih radnika u obrazovanju, dakle nastavnika i profesora, koji kažu da ih sve to ne zanima i da oni idu u obustavu, u nezakonitu obustavu nastave u određenom broju škola u Srbiji. Nezakonitu obustavu jer je u resoru obrazovanja, kao i u nekim drugim resorima, našim zakonima propisan minimum procesa rada. Šta dobijamo kao rezultat? Pa, imamo to da i dan danas imamo nekoliko desetina, čini mi se osamdesetak, osnovnih i srednjih škola u Srbiji, što je oko 5% od ukupnog broja osnovnih i srednjih škola, u kojima se i dalje sprovodi ta nezakonita obustava nastave, gde je đacima, dakle govorimo o učenicima osnovnih i srednjih škola, uskraćeno Ustavom zagarantovano pravo na obrazovanje. Nažalost, to podržava i jedan deo profesora, jedan deo ne samo profesora već i roditelja koji su očigledno takođe politički motivisani, ali toliko politički ostrašćeni da su spremni da žrtvuju obrazovanje sopstvene dece, da su očigledno spremni na to da se ugrozi odvijanje školske godine, da su spremni na to da im možda deca i ponavljaju školsku godinu ili razred, a sve zbog sopstvene političke ostrašćenosti. Jako je dobro to što se stvari polako pomeraju u dobrom pravcu, što imamo sve veći broj škola koje se vraćaju bilo u zakoniti vid štrajka sa skraćenim časovima ili u potpunu normalizaciju rada. Takođe svedočimo činjenici da imamo i sve veći broj roditelja naše školske dece koji su spremni da se aktivno založe za to da se proces obrazovanja normalizuje. Juče smo upravo u Novom Sadu imali prilike da vidimo okupljanje preko 700 roditelja ispred Osnovne škole „Miloš Crnjanski“ koji su želeli da podrže upravo one nastavnike koji žele da rade, koji žele da pruže ono što su dužni da pruže našoj deci i što predstavlja ne samo njihov posao, već i njihovo životno opredeljenje i životni poziv. No svejedno, poslednjih sednica se suočavamo sa velikim pritiscima koje deo opozicije ili pak, da kažem, oni koji pokušavaju da u Srbiji sprovedu nekakvu revoluciju sprovode prema svetu rada, pre svega prema sindikatima u pokušajima da ih pozovu na nekakav generalni štrajk. Naravno da to u potpunosti dezavuiše one osnovne principe i postupale socijalnog dijaloga, dezavuiše i samu ulogu sindikata, jer kada govorimo o štrajku kao takvom on predstavlja legitimni, ali svakako krajnji oblik sindikalne borbe ili borbe za socijalno-ekonomska prava. Da bi neko mogao da pozove ili da organizuje generalni štrajk, dakle po popriličnom preseku sistema, za to moraju postojati nekakvi razlozi. Ili da govorimo o jednom opštem nezadovoljstvu socijalno-ekonomskim položajem ili pak o izraženom nezadovoljstvu u određenoj grani koja povlači pak solidarnost svih ostalih. Naravno da o tome nema reči i da se radi o pokušaju jedne brutalne politizacije, a kako i može da bude reči kada u Srbiji zapravo nema socijalnog nezadovoljstva. To ne znači da svi ljudi u Srbiji žive dobro, da žive onako kako zaslužuju, ali ono čime mi možemo da se bavimo, pa možemo da se bavimo brojkama. Možemo da se bavimo onim objektivnim podacima koji nedvosmisleno govore da se u Srbiji danas živi bolje neko ikada. To nije popularno reći, ali ako sagledamo, dakle, samo podatke o prosečnim platama, o minimalnim zaradama, one su veoma jasne i, ponavljam, nedvosmislene. Prosečna zarada u Republici Srbiji za 2024. godinu iznosila je 98.143 dinara. poslednja prosečna zarada u 2024. godini, zarada za decembar mesec je iznosila 108.312 dinara. Kako je to izgledalo pre samo deset godina, 2014. godine prosečna zarada je bila 44.530 dinara. Dakle, za svega 10 godina plate u Srbiji su dva i po puta veće nego što su tada bile. Kada govorimo o minimalnoj zaradi, o čemu sam pričao, istakao kao vrhunsko dostignuće taj konsenzus koji je uspostavljen oko minimalne cene rada. U 2025. godini minimalna cena rada iznosi 308 dinara, što znači kada govorimo o prosečnom mesecu sa 174 radna sata to je iznos od 53.592 dinara. U martu 2012. godine, dakle, neposredno pre ovih ključnih i suštinskih političkih promena kada sa vlasti oterani oni koji su uništili srpsku privredu i ostavili poraznu sliku socijalno-ekonomskog stanja u našoj državi i društvu, minimalna cena rada je bila 102 dinara, što je značilo za prosečni mesec sa 174 radna sata svega 17.748 dinara. dakle, u to vreme 17.748, danas 53.592 dinara. Jasno je da su upravo stoga neuspeli svi ti pokušaji poziva na nekakav socijalni bunt i zato je i čudna ova revolucija u pokušaju koja se danas u Srbiji nesumnjivo odvija. Čemu mi to svedočimo protekla četiri i po meseca? Nemam nikakve dileme o tome da se radi o pokušaju sprovođenja nekakve obojene revolucije. Iskorišćen je kao povod jedan zaista šokantan i tragičan događaj, jedna velika tragedija koja se desila u mom rodnom Novom Sadu 1. novembra prethodne godine i sasvim razumljivo je i očekivano, takav događaj je proizveo šok u našem narodu. Prvi skupovi koji su tim povodom organizovani imali su neku vrstu komemorativnog karaktera. Dakle, saosećanje, pre svega sa porodicama žrtava, pijetet prema žrtvama, karakterisalo ih je i to ćutanje, paljenje sveća i sve što takve manifestacije prati. No, malo je vremena prošlo, a da su ti skupovi i protesti poprimili potpuno drugačiji karakter, pa smo počeli da svedočimo nekakvim zabavama, žurkama, festivalima, sami su govorili o tome, sa muzikom, sa hranom, okretanjem prasića i svega ostalog, da bi sada u nekoj trećoj fazi, kada su i brojevi počeli da opadaju, broj ljudi koji se na te skupove odaziva, da bi ti skupovi poprimili karakter čistog nepatvorenog nasilja. To je, nažalost, ono čemu smo svedočili pre nedelju dana, ovde u velikoj sali Doma Narodne skupštine, i to je, nažalost, ono čemu svedočimo prethodnih dana i na ulicama Srbije. Kakva je bila reakcija naše države na sve to? Veoma strpeljiva, veoma suzdržana i nije korišćen represivni aparat države, čak ni onda kada su državni organi na to imali nesumnjivo zakonsko pravo, čak ni onda kada su po mišljenju mnogih građana i postojale objektivne potrebe za tako nečim. Na stotine i stotine neprijavljenih, samim tim nezakonitih skupova se održavalo u Beogradu, Novom Sadu, drugim gradovima i mestima po Srbiji, i svi ti skupovi su bili ne samo nezakoniti, već i po definiciji, po realnom stanju, apsolutno nebezbedni. Svaki od tih skupova, kada govorimo o neprijavljenim blokadama saobraćajnica, predstavljao je i predstavlja oblik ugrožavanja bezbednosti građana. Šta je radila srpska policija? Ja im skidam kapu, divim se našim pripadnicima policije, trudili su se da sačuvaju živote, da sačuvaju bezbednost i onih koji te nezakonite blokade organizuju, ali i svih drugih građana Srbije. Napravio bih samo jednu komparaciju, a to je prisetimo se protesta „žutih prsluka“ u Francuskoj, te 2019. godine. Tada je upravo na nezakonitim blokadama, koje su, po definiciji, nebezbedne situacije, poginulo 11 građana Francuske. I Bogu hvala i hvala srpskoj policiji da u Srbiji na nezakonitim blokadama niko nije stradao, verujem, ubeđen sam i Boga molim da se to ne desi. Međutim, isto tako verujem da niko od onih koji pokušavaju sprovođenje te nekakve čudne revolucije u Srbiji, ne bi trebalo da pomisli da ta trpeljivost i ta suzdržanost državnog aparata znači da su im širom otvorena vrata da sprovođenjem nasilja svoje namere sprovedu u delo. To se ne može i to se neće desiti, jer kao što smo videli da ni nasilje ovde u Domu Narodne skupštine nije ugrozilo i nije zaustavilo srpsku demokratiju, tako neće ni nasilje koje oni očigledno planiraju da sprovedu za nekoliko dana ovde na ulicama Beograda. Sve ono što govorimo, na šta ukazujemo jeste sa idejom da ih možda odvratimo od tih suludih namera koje imaju, mada sumnjam da će to, nažalost, biti slučaj. Ono što je potrebno, to je da čitavoj javnosti Srbije zapravo potvrdimo da je Srbija zrelo demokratsko, konsolidovano društvo, da o tome ko će snositi odgovornost za funkcije vlasti u Srbiji, da o tome odlučuju isključivo građani Srbije i niko drugi, isključivo na slobodnim demokratskim izborima i nikako drugačije. To je azbuka demokratije, to je osnova državnog suvereniteta, za to su se naši slavni preci borili i ginuli, mi to moramo očuvati i predati našim potomcima. S tim u vidu, uz još jedan apel, pre svega na naše mlade ljude, na naše studente, na krilima čijeg generacijskog bunta i želje za nekakvim još boljim i pravednijim društvom, neki žele i pokušavaju da sprovedu nasilnu promenu vlasti, zapravo njima da naprave jasan i još jasniji otklon od svih njih, da ne dozvole da se njihovi protesti koriste kao platforma za sprovođenje revolucije. U isto vreme želim da uverim onu većinsku javnost Srbije da nikakve revolucije biti neće, da će Srbija pobediti. Mi koji sedimo u ovim klupama, ma koliko to bilo još dve, tri ili četiri sedmice, svaki gram svoje energije uložićemo da radimo na polzu naše otadžbine, u interesu svih građana Srbije, a na koncu, Srbija će pobediti. Slava Gospodu! Živela Srbija! 

MARINA RAGUŠ: Hvala, gospodine ministre. Ministar za brigu o porodici i demografiju gospođa Đurđević Stamenkovski. Izvolite. 

MILICA ĐURĐEVIĆ STAMENKOVSKI: Zahvaljujem, predsedavajuća. Poštovani narodni poslanici, uvažene kolege ministri, uspeli smo da proteklih godinu dana vratimo porodicu kao temu i da uz velike podsticaje koje država izdvaja pomognemo da se, ako ništa drugo, za početak u prvom koraku zaustavi strmoglavi pad nataliteta, jer je naša zemlja, nažalost, kao i deo čitavog evropskog kontinenta suočena sa demografskom zimom. Sve ove mere koje smo danas predvideli svoje pune rezultate pokazaće tek u vremenu pred nama. Važno je da u tome istrajemo i da shvatimo da ova tema nalaže pozornost, angažman i koordinaciju svih institucija, svih resora i naravno ne samo u okviru Vlade Republike Srbije, već i u saradnji sa lokalnim samoupravama i svim drugim organima i ustanovama. Podsetiću da je prvi zakon koji je izmenjen u ovom sazivu bio Zakon o finansijskoj podršci porodici sa decom, kada smo uvećali roditeljski dodatak. Zahvaljujem narodnim poslanicima koji su ubedljivom većinom glasali za to da porodilje danas u Srbiji primaju najveći roditeljski dodatak ne samo na Balkanu, već i u čitavoj jugoistočnoj Evropi. Jedan deo narodnih poslanika koji danas nije prisutan u sali nije smatrao da tada treba da podrži ovo povećanje, što je bio nagoveštaj da će oni nastaviti sa licemerjem i da neće biti objektivni, odgovorni, niti će uvažiti potrebu da zajednički ostvarujemo državne i nacionalne interese, jer im je politikanstvo očito iznad Srbije. Kao veliki rezultat populacione politike Republike Srbije, podsetiću na meru za dodelu subvencija za kupovinu prve nekretnine za bračne parove. Ukratko ću vas samo izvestiti da je u prethodnoj godini dodeljeno preko 400 subvencija, 20% od ukupne vrednosti nekretnine, a ove godine, Bože zdravlja i mira, pre svega, u našoj zemlji, očekujemo da će broj subvencija za stanove biti tri puta veći nego u prethodnoj 2024. godini. Kada kažem tri puta veći, to je projekcija koja nije optimistična i nije previše ambiciozna. Ona je realna i najmanje će biti tri puta više dodeljenih subvencija nego u 2024. godini. Uspeli smo da za sedam dana u prethodnom mesecu osnujemo više od stotinu saveta za porodicu i demografiju, koji deluju pri lokalnim samoupravama, jer želimo na taj način da podstaknemo lokalne samouprave da se adekvatnije posvete pitanju porodice i demografije, jer smo uočili, potpuno realno i objektivno, da postoje lokalne samouprave koje fantastično rade kada je populaciona politika u pitanju, a postoje lokalne samouprave koje još uvek nisu shvatile koliko je važno da porodicu stave na dnevni red. Želimo da koordinacijom sa savetima pri lokalnim samoupravama za porodicu i demografiju pomognemo da ljudi na terenu imaju pravovremene informacije. Dakle, ne može se desiti situacija da majka, porodilja dođe na šalter u lokalnoj samoupravi, pita kako može da ostvari pravo na subvenciju, ne samo Ministarstva za brigu o porodici, već i Ministarstva za brigu o selu, Ministarstva privrede i drugih resora koji su posvećeni u svom radu podršci porodici, a da nemaju adekvatnu informaciju ili da službenici nisu dovoljno upoznati sa tim. Dakle, želimo da obučimo kadar koji će biti u službi porodici, majkama, očevima i deci. Dragocena je vest i jako mi je žao što to nije adekvatno odjeknulo u javnosti zbog celokupne atmosfere u kojoj danas radimo. Najava predsednika da će Srbija osnovati alimentacioni fond. Alimentacioni fond je sigurnost za samohrane roditelje, za njihovu dečicu, ali i utočište za sve one koji ne smeju biti žrtva nesavesnog postupanja neodgovornog roditelja i mislim da je to prava mera kojom država pokazuje na koji način želi da zaštiti decu, samohrane roditelje i da stane na put onima koji ne ispunjavaju svoje roditeljske dužnosti. Zakon o alimentacionom fondu, verujem da će se uskori naći pred narodnim poslanicima i sudeći po reakcijama samohranih roditelja širom Srbije, on nailazi na veliku podršku i pružiće sigurnost mnogim porodicama širom Srbije. Poštovani narodni poslanici mnogo bih bila danas srećnija da vam predočim šta smo sve radili tokom ovih 11 meseci. Obilazili smo lokalne samouprave, obnavljali vrtiće, gradili terene, igrališta za decu, rekonstruisali škole, opremali domove zdravlja, trudili se da pravimo lokalne samouprave po meri porodice i da svaka varoš u Srbiji bude mesto u kom je porodica na prvom mestu. Ali kada je država na udaru želim da akcenat današnjeg izlaganja bude posvećen upravo tim aspektima. Na delu je pokušaj ekonomskog iscrpljivanja naše zemlje, na delu je pokušaj nečega što smo mi već imali priliku da vidimo. Međutim, nažalost, danas na ovim blokadama učestvuju i one generacije koje se ne sećaju šta znači izgubiti državu, šta znači kada se sprovede obojena revolucija i šta znači kada vas izigraju oni koji vas huškaju da idete u prve redove dok zakulisnim radnjama prebrojavaju na stotine miliona evra koje su dobili iz inostranstva da bi sproveli prevrat, preuzeli državu i potom je rasprodali i predali u bescenje. Godine 1999. i 2000. godine naša zemlja je, dakle godinu dana uzastopno, upisala se u istoriju kao jedina država u kojoj je za godinu dana sprovedena prva vojna, a potom i politička intervencija. I sve ono što nije uspeo da učini tokom 1999. godine NATO nije uspeo da učini tokom 1999. godine učinili su oni 2000. godine, jer su došli kao politička pešadija spremna da proda i rođenu majku. Oni su znali da moraju tada da vrate dug onima koji su ih na vlast doveli i vi znate da ove ocene nisu paušalne, kasnije se u svim izveštajima govorilo o tome koliko je novca dobila radio „Slobodna Evropa“, koliko je novca dobio Otpor, koliko je materijala štampanog prosledio i izručio „Dojče vele“? Ko su sve bili finansijeri svih revolucionara koji su se kasnije i hvalili i dičili kako su novac donosili da unište Srbiju. Za šaku dolara uništili su na stotine hiljada porodica u Srbiji. Ljudi su ostajali bez parčeta hleba za stolom, bez prilike da prehrane svoju porodicu. O političkim posledicama, o posledicama po našu privredu, po privredne gigante, posledicama po naše institucije, po našu vojsku koju su želeli da pretvore u lovačko društvo, po našu policiju koju su želeli da umore i slome, po naše bezbednosne snage koje su želele da razoružaju i da ih liše i znanja i informacija, i da ih pretvore u svoje produžene ruke i uslužne servise. O posledicama po našu nacionalnu politiku, po identitetska pitanja, da ne govorim o KiM, da ne govorim o Crnog Gori, i o odnosu prema Republici Srpskoj. Poštovani građani Srbije, znam koliko ste zabrinuti zbog onoga što se dešava u Republici Srpskoj. Sud BiH, nije Dejtonska institucija, a podsetiću kada je osnovan, posle 2000. godine, kada je Pedi Ešdaun, kao visoki predstavnik naredio njegovo osnivanje, dok su tada u Beogradu ćutali, tadašnje vlasti su o tome ćutale, slovo jedno nisu potrošile da upozore, iako je to bila naša obaveza, ne samo moralna, već i formalno pravna i politička, jer je Srbija garant Dejtonskog mirovnog ugovora i znali su da će taj sud postati inkvizitorski, znali su da će biti politički instrument za obračun sa srpskim narodom i sa njegovim političkim prvacima i predstavnicima, i znali su da će isključivo služiti za to da se Srbima dodeljuje na stotine i stotine godina robije, znali su da od toga prave mali kazamat Haškog tribunala ovde na Balkanu, ali nisu tada smatrali da postoji potreba, da to osude, niti da zaštite našu braću i sestre sa te strane Drine. Danas Srbija uprkos svim izazovima, uprkos tome što trpi udarce i spolja i iznutra, ima snage i smelosti da stane uz Banja Luku, ima hrabrosti da poruči da će se pred svim međunarodnim instancama boriti da se očuva slovo Dejtona, boriti da se očuva politička samostalnost Republike Srpske. Ništa manje i ništa više od onoga što nam pripada, od onoga za šta su se borili naši preci, od onoga za šta su ljudi krvarili, 30 hiljada života, utkano je u temelje Republike Srpske, ali usudiću se da kažem da je u pitanju na stotine hiljade života, jer se za našu samostalnost tamo stradalo i vekovima unazad. Zar neko želi da nas potpuno liši institucija,znajući da Srbi tamo gde nisu imali državu i gde nisu imali institucije, završavale su u logorima, jamama, jedva smo iz tih jama izašli i neko ponovo želi da nam dodeli sudbinu Kurda, naroda koji ima sve, ali nema ništa jer nema državu. Kada nemate državu, nemate ništa. I uzalud je da o bilo čemu diskutujemo kada nam je država napadnuta. Šta je uvek vražja rabota? Šta je najveća umešnost đavola, nego da nas ubedi da ne postoji, jer oni sve vreme nas ubeđuju da ovo što vidimo na ulici, nema elemente obojene revolucije, a sva simbolika se ponavlja, isto kao 2000. godine, potpuno su isti akteri, samo što sada naravno lukavo se ne isturaju u prve redove, iste su poruke, iste metode, opsesija ovom zgradom, pokušaj da se ona unizi i to je patološka mržnja ne prema poslanicima iz vladajuće koalicije ili ministrima, to je patološka mržnja prema Srbiji, jer ova zgrada pokazuje istorijsko iskustvo jednog naroda, pokazuje našu postojanost, našu svest o tome da su vekovi bili potrebni da steknemo slobodnu državu, ali nas i podseća da je bilo dovoljno da samo nekoliko dana da je na kratko izgubimo. Na kratko tada te 2000. godine, kada su isto tako zloupotrebili ljude koji su došli iz čitave Srbije, verujući da čine nešto dobro za svoju zemlju i svoj narod, verujući u bolje sutra. Onog časa kada je taj narod otvorio vrata institucija, u njega su ušli mnogi čija imena danas ne želim da pominjem, zato što predstavljaju ruglo i sramotu za srpsku politiku, koji su zaposeli institucije i krenuli da sprovode naloge svojih mentora iz inostranstva. Isto tako i danas, još bezočnije, još brutalnije, još licemernije, zloupotrebljavaju ono na šta je naše društvo najviše osetljivo, našu mladost. Duboko verujem da među ljudima koji su na ulici i među demonstrantima, postoje oni koji imaju dobru nameru, ali nemaju dovoljno informacija, niti političkog iskustva i koji su na žalost zavedeni, zloupotrebljeni i gde postoji opravdana bojazan da će biti nasamareni i izigrani i nakon toga duboko razočarani u politiku kao poziv. Mnogi od njih kada shvate da su izmanipulisani neće posle više imati ni želju ni da se bave ni državom, ni politikom. Čitave generacije su tako propale zbog neodgovornih političara tokom 90-tih godine koji su vodali te mučene studente ulicama, a nakon toga ostavljali ih bez posla i njih i njihove roditelje. Nisu im dali šansu ništa drugo nego da kupe kartu u jednom smeru i da odu iz Srbije i da se nikada više u nju ne vrate. To je ono što su te generacije dobile od one vlasti koju su na vlast dovele 2000. godine. Zato je naša dužnost da ih na sve to upozorimo, jer neko ih natapa otrovom, neko pokušava da učini od mladih ljudi topovsko meso, pešadiju koja treba da pogine, pa, to je ono čuveno – neki će te da poginete, a neki ćemo da preživimo. E, to je logika anarhista iz redova opozicije, to je logika ovih „proglasovaca“ koji se trude da nam prodaju rog za sveću i da se predstave kao nekakva novina na srpskoj političkoj sceni. A, mi ih svi dobro znamo u starim odelima, DOS dva pokušava da sprovede 5. oktobar dva. To je formula koja je svima poznata, svakome ko želi da vidi šta se danas dešava. Predsednik je pre nekoliko dana, čini mi se i juče, govorio o uplivu stranog faktora i u opozicione redove, ali i u tzv. duboku državu. Koliko su ušli u svaku poru? Koliko su nam ušli na univerzitete? Preko nevladinih organizacija plaćali seminare za sve te profesore koje danas nije stid, bar pred ovom decom koja se nalaze ovde u Pionirskom parku i koja se bore. Zamislite zašta se bore đaci? Da uče, da idu u školu. Danas roditelj koji želi da mu dete ide u školu je bot. Danas đak koji želi da sedi u klupi je krezuba Srbija, pa mu prebrojavaju zube. To oni čine, rušeći autoritet prosvete. Želim da se obratim i tim prosvetnim radnicima, pa da ih pitam – da li se oni sećaju ko je započeo tu nakaradnu reformu prosvete, od koje mi ne možemo da se oporavimo? Pa, ti isti koji ih danas podržavaju u tim demonstracijama, ti isti, Gaša Knežević. Prepisali iz inostranstva, doneli i sproveli. Nije ih se ticalo zato što su znali da je srce jednog društva njegov obrazovni sistem. Zato što su znali da tu kada nas lome, slomili su nas po vertikali. Tu nam čupaju dušu, u školi. To je zločin. Zamislite vi da dete koje ide od prvog do četvrtog razreda, gde treba da uči kosa, tanka, uspravna, debela, tablicu množenja, pisana, štampana slova, ne pohađa nastavu. To su lekcije koje ne mogu da se nadoknade u životu. Zašto? Zbog čega? Ovde smo izglasali Zakon o visokom obrazovanju, prethodno je sa sindikatima prosvete dogovoreno sve što su tražili. Sami su rekli i više nego što smo tražili. Dakle, budite pošteni i kažite da vi imate političke ciljeve i da je vaš politički cilj nešto za šta ste spremni da žrtvujete i sopstvenu decu i da ste vi gori i svirepiji od svih jakobinaca, od svih boljševika. Izađite i recite tim mladim ljudima nešto što je aksiom istorijski, da revolucija uvek na kraju proždire svoju decu. Mi moramo da se borimo i za te duše. Znam da to nije lako, nije lako kada gledate razbijene glave, nije lako kada gledate kako nasrću na policiju, nije lako kada neko omalovažava one ljude koji čuvaju sigurnost i bezbednost naše države. Među njima ima i onih koji su ratovali na Kosovu i Metohiji 1999. godine, koji su branili naša ognjišta, koji su čuvali ovu državu, koji se nikada ni za milimetar nisu povukli. Sada te ljude treba da po šlemu udara neko ko je pokazao šta misli o institucijama Republike Srbije, obijajući pragove belosvetski, tražeći podršku iz inostranstva. Vi se sećate da su oni tražili da Evropska unija nadzire izbore u Srbiji, ne samo da ih nadzire, nego da ih sprovodi, odnosno ta privilegovana briselska manjina u koju se oni kunu. A, šta je ovde po sredi? Poraženi su na svom izvorištu odakle se slivalo na stotine miliona dolara u njihove radionice, edukativne centre, čitaj, štabove za indoktrinaciju i za promenu svesti i za dekodiranje naših generacija. Tamo su poraženi i nakon inauguracije Donalda Trampa nema dileme da će se Evropa u 2025. godini promeniti više nego za prethodnu deceniju. I, šta oni sada žele? Da Srbi budu izolovani od tih procesa? Pa, zar mi nemamo prava da otvorimo konačno srpsko pitanje na Balkanu. Pa, toliko smo čekali sav ovaj trenutak. Pa, toliko smo se borili, kupovali vreme, razgovarali, pregovarali i sa onim sa kojim nam je bilo muka i da sedimo u istom prostoru da bi sačekali ovaj trenutak. Sada kada trenutak dolazi ovu državu neko treba da sruši? Ili da nas uvede u začarani krug da ne možemo da se bavimo državom od onih koji na nju jurišaju, a nema garancije za srpske, državne i nacionalne interese bez jake države. Ne možemo podržati ni Republiku Srpsku, ne možemo ni ekonomski napredovati, ne možemo podržati porodicu, ne možemo zaštiti nijednog jedinog Srbina ma gde se nalazio, ni naš narod u Crnoj Gori. Pa, pogledajte kako DPS ljulja vlast zato što su se okuražili, ljulja jer želi da se vrati u Podgoricu, želi da se vrati da poništi borbu našeg naroda da očuva svetinju u Crnoj Gori, jer vide da ovde u Srbiji se stvara koalicija, koalicija jurišnika na našu otadžbinu. Ta koalicija naravno da ima svoje regionalne bokove, hrvatsko-albansku osovinu. Pa, šta smo imali prvo kada su krenule demonstracije u Srbiji? Odlazak Aljbina Kurtija u Zagreb. O čemu je on pričao sa Plenkovićem na konferenciji za štampu? Samo o Srbiji. Oni nemaju drugu temu, jedina fascinacija je uvek Srbije. Pale lutke predsednika Srbije, ritualno ih pale zato što bi oni zapravo time da pošalju poruku da paleći njega kao personifikaciju institucije u Srbiji žele da zapale Srbiju i žele da je pretvore, simbolički u prah i pepeo jer ne podnose da Srbija bude, ne jaka, nego uopšte prisutna, da bude takmac u bilo čemu, da se za nešto pita. Danas kada narodni suverenisti pobeđuju svuda oni žele ovde da poraze taj suverenizam. Pa, zar ćemo mi njima da dozvolimo, kao gubitnicima na međunarodnom polju da u Srbiji upišu neku pobedu. I, to zašto? Zbog čega? Treba postaviti pitanje ljudima koji učestvuju i na samim demonstracijama, šta je njihova politička ponuda, ko su ti ljudi imenom i prezimenom koje oni žele da predlože kao svoje političko rešenje i svoju političku opciju? Ubeđena sam da 80% njih nikada ne bi podržalo postojeće anarhiste iz opozicije. Ubeđena sam u to. Država naravno nije igračka i to je nešto što uvek ponavljaju svi članovi Vlade i svi oni koji znaju koliko je dug jedan dan, radni dan, svih nas koji se trudimo da budemo na braniku otadžbine i da pomognemo našem narodu i da budemo u njegovoj službi. Politički avanturizam je mnogo opasna stvar i videli ste koliko je skupo koštao Ukrajinu. Posle toga nema popravnog. Nemamo prava na poništavanje onoga što je loše urađeno i zato naš apel danas, kojem se pridružujem i u kojem pozivam da ne prave od Srbije poligon za izvođenje prevrata, niti da prave od nje poprište za neke građanske sukobe, da ne jurišaju na našu policiju koja obavlja samo svoj posao savesno, časno i pošteno, jer da su takvim demonstracijama bili angažovani bilo gde u Evropi teško da bi ikada iko od njih mogao da kaže za Srbiju da je neka autokratska zemlja. Tamo se mnogo drugačije postupa prema demonstrantima, ali ovde postoji nešto što je svojstveno našim ljudima i nešto što je svojstveno građanima Srbije, a to je istinska tolerancija, jer mi jako dobro znamo koliko smo skupo plaćali cene građanskih sukoba, naših podela i naših razmirica i zato je ta tolerancija i bila prisutna prethodnih meseci, zato što smo nastojali kao država da učinimo sve i iscrpimo sve mogućnosti da pokušamo da objasnimo, da upozorimo i da branimo državu svim legitimnim i legalnim sredstvima i danas to činimo, ali ne prezajući od onih koji najavljuju da će po svaku cenu zaustaviti Srbiju. I ne samo zaustaviti, njihova je želja da je vrate, strmoglavo da je vrate u rikverc. Posledice takvog scenarija bile bi kobne. Ja ne želim ovde da bilo koga plašim, niti zastrašujem, ima ona naša čuvena – rekoh i dušu spasih, ali zaista mislim da moramo svi da stavimo prst na čelo i da dobro razmislimo da mi rezervnu otadžbinu nemamo. Poruka je apsolutno jasna. Borićemo se do kraja, borićemo se ne protiv njih, nego borićemo se za svoju zemlju i za svoj narod i za ovu porodičnu politiku i za naša sela i za naše radnike i za naše resurse i za našu Republiku Srpsku i za naš narod na Kosovu i Metohiji. Borićemo se i protiv svakoga ko pomisli da otvara nova žarišta u Vojvodini, da tu pravi neke nove kvazi političke nacije i podstiče separatizam i secesionizam. Borićemo se protiv svih onih koji žele da Srbijom upravljaju samo oni koji su prebrojavali sredstva NED-a, USAID-a, pa sada plaču po stranim ambasadama zbog toga što su im prazna sada ta korita. Važna je vest da je danas sin Donalda Trampa stigao u Srbiju. To pokazuje da Srbija gradi mostove. To pokazuje da Srbija ima saveznike, ima sagovornike, ima partnere koji žele i mogu da je razumeju, a sada bih pitala ove koji su danas ostavili prazne klupe da su tu šta bi bilo, gospodo, da smo vas poslušali, pa uveli sankcije Rusiji? Bili bismo deo poražene politike, promašene agende. Srbija je uvek branila međunarodno pravo, pod jedan, i mir, pod dva. I danas su to naši principi našeg odnosa prema svim žarištima u čitavom svetu i mi od tih principa ne želimo da odustanemo. Na spomeniku Jovanu Nenadu u Subotici piše, jednom od predvodnika srpskog naroda na tim prostorima: „Moja je ideja pobedila“. Ništa nije važnije nego kada ideja pobedi. Ideja te Srbije, suverene Srbije, narodne Srbije, ideja patriotske misli, ideja odgovorne politike, porodične politike, ideja vojne neutralnosti, očuvanja naših tradicionalnih i istorijskih savezništva i sa Ruskom Federacijom i sa Narodnom Republikom Kinom, ali naša ideja i naša nada i u onu Ameriku koja je držala srpsku trobojku na beloj kući, ideja u promene, u svet u kome će ponovo važiti principi međunarodnog prava, u kome ćemo imati one sagovornike koji će želeti da nas saslušaju, a ne da nas konstantno uslovljavaju različitim ultimatumima koji su koncipirani tako da Srbija da sve, a nikada ne dobije ništa. Ideja u napredak, u rad, u borbu, u poštenje i u borbu protiv korupcije, ideja u kojoj nema privilegovanih zato što nose partijsku knjižicu, bez obzira na to u čijim su redovima, ideja u mladost, ideja u budućnost, ideja sa verom u rađanje, u život Srbije. Ta ideja je pobedila i da ideja će pobediti svakog ko bude jurišao na Srbiju. Nemam dileme da će to biti tako. Živela Srbija! 

MARINA RAGUŠ: Hvala vam. Sada određujem pauzu. Vidimo se za sat vremena.

MARINA RAGUŠ: Nastavljamo sa radom. Reč ima ministar kulture, gospodin Nikola Selaković. Izvolite. 

NIKOLA SELAKOVIĆ: Uvažena predsedavajuća, gospođo Raguš, dame i gospodo narodni poslanici, uvažene koleginice i kolege članovi Vlade, poštovani građani Srbije, prateći pažljivo izlaganja svojih uvaženih prethodnika za govornicom ovde u Domu Narodne skupštine i sam pripremajući se da govorim i na temu nekih tačaka dnevnog reda, ne mogu a da ne dam jedan širi politički okvir upravo onome što jeste smisao samog obraćanja i aktuelne političke situacije u zemlji, u našoj otadžbini koja se suočava sa pokušajem sprovođenja obojene revolucije, setio sam se izlaganja mog uvaženog kolege Aleksandra Martinovića koji je pre nekoliko meseci bio napadan od strane pripadnika opozicije ovde u Narodnoj skupštini Srbije, kada je rekao da je Srbija izložena hibridnom ratu. Tada su se tome podsmevali, tada su o tome govorili sa potpunim nipodaštavanjem, tada su napadali njega lično, napadali predsednicu Narodne skupštine koja je predsedavala tom sednicom i govorili o tome da mi pričamo o teorijama zavere, da govorimo o mitovima, da to nije tačno, itd. Sada smo došli do toga da se od hibridnog rata prešlo u višu fazu, a ta viša faza svakako jeste obojena revolucija. Obraćamo se svim građanima, posebno onim ljudima, a veliki je broj ljudi koji su zbunjeni, koji su zbunjeni onim što se dešava, koji nikada nisu doživeli da gledaju u ovom divnom Domu Narodne skupštine scene kakve su gledali prošle nedelje, gde je veliki broj vas, narodnih poslanika i mojih uvaženih koleginica i kolega članova Vlade, bio izložen jednom nasilju. U stvari, tom su nasilju bili izloženi građani Srbije. Da bismo razumeli zašto je reč o obojenoj revoluciji, ja bih dao jedan ugao gledanja koji mislim da je važan. Potrebno je da napravimo jedan osvrt na nešto što se dešavalo u prethodnom periodu i da zauzmemo ugao gledanja sveobuhvatnog, sistematičnog, da bismo to razumeli. Da bismo razumeli ovo što se danas dešava, moramo da shvatimo šta je ono što se dešavalo u dužem nizu godina za nama. Ja ću pobrojati samo nekoliko stvari koje su se u Srbiji dogodile, koje Srbiju danas čine drugačijom u odnosu na zemlju kakva je bila, naročito u periodu od 2000. do 2012. godine, a mislim da je to veoma važno. Srbija je u prethodnom periodu, o tome je nešto ministar Đurić govorio, jedna od retkih zemalja u ovom delu sveta koja je pokazala šta to znači kada imate zemlju koja suvereno i samostalno vodi svoju spoljnu politiku. Najbolji dokaz tom suverenom vođenju spoljne politike jeste činjenica da je Srbija jedina zemlja u Evropi, van eks sovjetskog prostora i koja je isključivo u Evropi, nije evro-azijska zemlja, koja Ruskoj Federaciji nije uvela sankcije, a da je pri tom ostala i te kako odana i verna osnovnim principima i načelima međunarodnog javnog prava i njihovom poštovanju. Srbija je uspela nešto što je izgledalo nezamislivo pre svega deceniju i po, kada je imala neodgovornu, nacionalno neodgovornu vlast i Vladu koja se svakome, na svakom mestu, izvinjavala za sve živo i ponižavala sistematski sebe, uspela je da se pre nepunih 11 meseci u glavnoj svetskoj političkoj areni, u Generalnoj skupštini UN, suprotstavi pokušaju žigosanja sebe i svog državotvornog najjačeg elementa, a to je srpski narod, kao genocidnog naroda. Predsednik Republike stavio se na čelo upravo tog tima, diplomatskog srpskog tima i izborio se da više od polovine zemalja članica organizacije UN ne bude protiv Srbije i da ne ponesemo taj sraman žig koji nisu poneli oni narodi u istoriji koji su ga nesumnjivo zbog onoga što su činili i zaslužili. Nemojte zaboraviti, u situaciji koja je izgledala bezizlazno i nemoguće, uspeli smo da tzv. Kosovo ne uđe u članstvo Saveta Evrope. Mnogi su to zaboravili i to prećutali. Reč je o ozbiljnom uspehu naše zemlje. Položaj srpskog naroda u okruženju, koliko god da bismo mi želeli da on bude bolji, on je nesrazmerno mnogo bolji u odnosu na ono što je bio pre više od jedne decenije. Podsetiću vas, mi imamo period od prethodnih 13 godina u kojem, pored svih pritisaka, nedaća, bukvalno pravnog silovanja, Republici Srpskoj nije oduzeta ni jedna jedina nadležnost. Setimo se šta se dešavalo u periodu nakon 2000. godine, od 2000. do 2012. godine. U ovom periodu za nama u prethodne četiri godine, posle žestoke borbe srpskog naroda u Crnoj Gori za svoja prava i njihovu zaštitu, mi danas u Crnoj Gori imamo Srbina koji je predsednik Skupštine, imamo dvoje potpredsednika Vlade, imamo pet ministara u toj Vladi. Ranije nismo mogli da imamo ni načelnika, nekog osrednjeg, u nekoj policijskoj stanici koji je bio Srbin. U Severnoj Makedoniji prvi put od kada ta država postoji kao politički subjekt, da li kao deo federacije ili kao samostalna država, prvi put imamo Srbina koji je potpredsednik Vlade i ministar u Vladi i to ništa ne bi bilo moguće da Srbija nije stala na noge i da nije u regionu u kojem živimo prepoznata kao ozbiljna, da nije respektovana kako treba. Nemojte zaboraviti, dame i gospodo narodni poslanici, vi ste u ovom Domu Narodne skupštine doneli odluku o vraćanju služenja vojnog roka. To je povratak u ruke države ozbiljne poluge suvereniteta. Nije bitno koji je saziv, bilo je vreme kada je sadašnji predsednik Vlade bio ministar odbrane i potpredsednik Vlade, ali to je ista vladajuća većina. U ovom domu je doneta Deklaracija o zaštiti nacionalnih i političkih prava i zajedničkoj budućnosti srpskog naroda, nešto što je ranije bilo nezamislivo. Kako je ovo sve bilo moguće? Bilo je moguće zato što je u prethodnoj deceniji, zahvaljujući ozbiljnom političkom iskustvu, radu, marljivosti i vizionarstvu državnog rukovodstva, na čelu sa predsednikom Republike, naša država uspela da stane na noge kao ekonomski oporavljena zemlja i da pokrene zamajac privrednog razvoja koji je doveo do toga da bude u samom vrhu evropskih ekonomija po stopi rasta. Taj ekonomski oporavak, ta ekonomska baza omogućila je Srbiji da posle decenija rastakanja i neverovatnog i nezamislivog nacionalnog, državnog brodoloma koji smo kao narod doživeli od početka devedesetih godina da se konsolidujemo i da nastavimo da idemo dalje. Čerčil je jednom prilikom rekao da ono što Srbe razlikuje od svih drugih naroda u ovom delu sveta, u ovom delu Evrope jeste ta neverovatna sposobnost da se sa ivice ambisa i sigurnog puta ka propasti uzdignemo kao feniks nalazeći u sebi neku unutrašnju snagu koja je u stanju da nas oporavi, da nas podigne na noge i da nas vrati u arenu, u onoj u kojoj smo uvek imali neko svoje mesto, ne kao najveći, jer to nikad nismo bili po broju, po veličini teritorije, ali kao ne beznačajan faktor. Zašto je ovo važno? Dakle, ta jaka Srbija koja je htela da sačuva sebe i koja je sačuvala sebe, osim građanima Srbije i srpskom narodu koji je ovu zemlju stvorio, mnogima ne odgovara. Upravo ti kojima ne odgovara, koji ne žele jaku Srbiju, koji ne žele jake Srbe, ne žele ni Srpsku, ne žele ni Srbe u Crnoj Gori, ne žele našu borbu za KiM, ne samo kao deo naše teritorije, ne samo kao kolevku naše kulture, naše državnosti, našeg identiteta, već kao smisao pojma borbe za opstanak i postojanje, za opstanak našeg identiteta, za opstanak naše kulture, za opstanak našeg istorijskog genetskog koda i one spone koja nas vezuje neraskidivo sa precima jer, podsetiću vas, uvek jednu naciju čine oni koji su živeli pre nas, mi koji živimo danas i oni koji će posle nas doći. Dakle, takva Srbija mnogima ne odgovara, naročito, i o tome je koleginica Đurđević Stamenkovski govorila, a mislim da o tome treba govoriti često. Godine 1998. imali smo oružanu pobunu na delu naše teritorije, 1999. godine imali smo agresiju grupe stranih država protiv naše države, a 2000. godine imali smo političku agresiju. Zašto je neko bio u stanju da baca šok bombe, dimne bombe, pali baklje i pokuša da pali Skupštinu? Zato što mu je to pošlo za rukom pre 25 godina. I bez obzira što su tadašnje okolnosti bile drugačije, što ste imali izbore, što ste imali 10 godina sankcija, ekonomskog iscrpljivanja naše zemlje, što ste imali građanske ratove, raspad velike države, NATO agresiju, činjenica, imali i ozbiljno nezadovoljstvo kod ljudi koje je postojalo, bez obzira što su to potpuno drugačije okolnosti neko ko je tada upao sa bakljom da zapali ovaj sveti dom misli da mu je to dozvoljeno i da to može uvek da uspe kada se to njemu ne dopadne, kada mu se nešto ne dopada, današnja Srbija je potpuna suprotnost tome i neko želi da je zaustavi. Ko želi da je zaustavi? Ljudi koji pričaju u poslednje dve godine da se bore za Srbiju bez nasilja, koji su sebe nazvali pre dve godine „Srbijom protiv nasilja“ bore se protiv nasilja nasiljem. Ljudi koji nam svima pričaju da se bore za očuvanje institucija bore se za očuvanje institucija blokadom institucija. Ljudi kojima su puna usta borbe za demokratiju bore se za demokratiju negiranjem demokratije, odbijajući i izbore i referendum, odbijajući čak i raspravu u ovom domu, već paleći ovaj dom i izazivajući haos i metež i šaljući u svet jednu ružnu sliku koja se mogla videti samo u retkim državama koje su zagazile u duboke, duboke političke krize. Zato je važno da o ovome govorimo. Kada sistematično pogledate sve ono o čemu sam govorio šta se to dešavalo u našoj državi, kako je ona postepeno… Nisam pomenuo vrlo važnu stvar. Dakle, ne samo što je donesena odluka o ponovnom služenju vojnog roka, već pogledajte koliko je toga uloženo da se sačuva naša vojno neutralna politika i da se ozdravi Vojska Srbije. Dakle, upravo toj i takvoj Srbiji koja je počela ozbiljno da menja sliku o sebi u međunarodnim okvirima, koja je krenula putem razvoja, koja je posle ozbiljne ekonomske obnove počela da stvara uslove korak po korak za jednu ozbiljnu i duhovnu i kulturnu obnovu, bez čega je ona prva ekonomska kratkog daha. Koristim ovu priliku da kažem i da pomenem, dakle, da je upravo ta Srbija i u ovu godinu budžetsku, kalendarsku, zagazila sa ozbiljnim planovima na polju kulture, sa fantastičnim infrastrukturnim projektima kao što je novi Istorijski muzej Srbije u koji ulažemo dve milijarde 100 miliona dinara i koji se upravo radi, za čije potrebe se adaptira i sređuje zgrada stare Glavne železničke stanice u Beogradu, koji bi trebalo da bude gotov pre 2027. godine. To je tik uz, to zdanje, zdanje koje će biti obnovljeno nekadašnje Pošte br. 2. u kojoj će biti smešten arheološki muzej i dve nove pozorišne scene. To i potpuno novi Muzej Nikole Tesle koji će iz 250 kvadrata preći u prostor od 8.100 kvadratnih metara za koji je urađen projekat od strane jednog od najeminentnijih arhitektonskih biroa iz Londona koji je dobio pobedničku nagradu kao prvo rešenje. To nije samo Beograd, to je i Požarevac sa novom Galerijom Milene Pavlović Barili, to je i Paraćin sa Muzejom staklarstva, to je i Idvor, nedaleko od Beograda, ovde kraj Kovačice, u kome sređujemo spomen-kompleks Mihajlu Pupinu. To je i muzej ćirilice u Bajinoj Bašti. To su i mnogi drugi projekti širom juga i centralnog i severnog dela naše otadžbine. To je i Srbija koja, kao što rekoh, ozbiljno menja svoj imidž. Danas ću se ovde osvrnuti na nekoliko tačaka dnevnog reda koje su, po mom mišljenju, veoma važne. Nisu one od presudne važnosti, ali su reperi, ali su pokazatelji gde smo kao narod i kao država i u očima drugih delova sveta. Danas je pred vama, kao jedna od tačaka dnevnog reda i ratifikacija Sporazuma o slobodnoj trgovini sa Arapskom Republikom Egipat. Imao sam priliku 2021. godine da boravim u zvaničnoj poseti kao tada ministar spoljnih poslova, da preko sat i 40 minuta razgovaram sa predsednikom Egipta, da pokrenemo, kao temu, temu zaključivanja sporazuma o slobodnoj trgovini. Da bi naši građani znali, ponoviću nešto što smatram veoma važnim, Egipat je mogao najmnogoljudnija država mediteranskog basena, što nije bio nikada u istoriji. Podsetiću vas, početkom prošlog veka najmnogoljudnija država u mediteranskom regionu bila je Francuska, a krajem prošlog veka bila je Turska, a danas je sa više 110 miliona stanovnika Arapska Republika Egipat. Zemlja koja se izuzetno ubrzano razvija, zemlja koja sa kojom mi kao Srbija imamo 117 godina dugu tradiciju diplomatskih odnosa, od 1908. godine. Zahvaljujući tada vizionarstvu srpskih državnika i odluci srpske Vlade i kralja Petra Prvog, da se u Aleksandriji otvori trgovinsko predstavništvo uspeli smo da izađemo kao pobednici iz Carinskog rata sa neuporedivo većom, jačom, moćnijom Austrougarskom. Uz Solun, otvaranje tog predstavništva u Aleksandriji bio je jedan od presudnih i najvažnijih koraka. Zašto je ovo važno? Zato što je Arapska Republika Egipat, ona je sama za sebe više nego dovoljno tržište za našu privredu i za razvoj privredne saradnje, za naše poljoprivredne proizvođače, za traženje alternativnih tržišta za njih. Međutim, važna je i iz drugog razloga. Važna je i zbog Afričke kontinentalne zone slobodne trgovine. Za sve one koji možda ne znaju, dakle, Afrička kontinentalna zona slobodne trgovine obuhvata čitav afrički kontinent, 54 države članice pristupile su tom Sporazumu o slobodnoj trgovini. To znači da svaki naš privrednik, koji zahvaljujući Sporazumu o slobodnoj trgovini osnuje zajedničko preduzeće sa svojim nekim egipatskim partnerom u Egiptu dobija kao na dlanu čitavo afričko tržište sa milijardu i 370 miliona stanovnika i preko 90% roba bez carine. Ovo zvuči kao nešto neverovatno. Reč je o tržištu koje je po broju stanovnika malo iza Kine, ali po veličini teritorije mnogo ispred. Dakle, ovim sporazumom koji smo uspeli sa Arapskom Republikom Egipat da zaključimo, koji je zaključio naš predsednik Aleksandar Vučić prilikom svoje zvanične posete Egiptu leta prošle godine, nama se otvara ovakvo jedno tržište. Uz sve ono o čemu je prvi potpredsednik Vlade i ministar finansija danas govorio u uvodnom delu, neću to da ponavljam, ovaj sporazum je nešto što Srbiju čini jedinstvenom u ovom delu sveta. Ovde su još dva sporazuma o kojima želim nešto da kažem, to je sporazum, u stvari, Zakon o potvrđivanju Sporazuma o angažovanju članova porodica, članova diplomatsko konzularnih misija između Vlade Republike Srbije i Vlade Republike Azerbejdžan. I o Azerbejdžanu i o Egiptu ne govorim samo kao, i po sadržini moga govora, možete da vidite da ne govorim kao ministar kulture, govorim kao član Vlade koji je koopredsedavajući srpske strane u komisijama za trgovinsko-ekonomsku saradnju sa Azerbejdžan i sa Arapskom Republikom Egipat i ovo smatram ogromnim uspehom, kada sam o Egiptu govorio, ozbiljnim uspehom naše Vlade. Šta je veliki uspeh kada je u pitanju Republika Azerbejdžan? Sa tom državom kavkasko-kaspijskog regiona uspeli smo da unapredimo odnose do nivo strateškog partnerstva, da ozbiljno razvijemo našu saradnju na polju međunarodne politike, na polju poljoprivrede, na polju građevine, energetike. Kada je reč o saradnji u međunarodnim forumima, Republika Azerbejdžan je neko ko ne samo da podigne ruku da glasa, da podrži Srbiju kada je u pitanju očuvanje našeg teritorijalnog integriteta i suvereniteta i vidim među vama one koji su članovi nekih međunarodnih foruma, koji su članovi parlamentarnih delegacija, grupa prijateljstva sa Azerbejdžanom kako sa odobravanjem reaguju na ove moje reči. Dakle, ne samo da podignu ruku, to su ljudi koji nas aktivno podržavaju, koji se jave za reč, koji govore u prilog naše stvari, kako to narod kaže. Dakle, država sa kojom postoji ozbiljna saradnja, čiji predsednik sa našim predsednikom je mnogo više od kolege i partnera. Predsednik Alijev i predsednik Vučić su izuzetno dobri prijatelji i na tom ličnom odnosu prijateljstva i poverenja gradi se i prijateljstvo i poverenje između dve države. Zato je važno što je ovaj sporazum danas pred vama. Ostvarili smo ozbiljnu saradnju i na polju izgradnje infrastrukture. Azerbejdžanska kompanija „Azvirt“ je neko ko je deonice autoputa Miloš Veliki od Ljiga do Preljine, potom izgradnje autoputa Ruma-Šabac, mosta na Savi, brze saobraćajnice od Šapca do Loznice, zahvaljujući čemu danas od Beograda i do Šapca i do Loznice i do Rume možete da dođete značajno brže, a ne samo do Loznice, uveren sam da će se produžiti, kao što se već upravo rukama azvertskih graditelja gradi i deonica Sljepčević – Badovinci, brže stizati i do Bjeljine i da će se brže stizati i do Zvornika, dakle do Republike Srpske, ali da će se stizati i do Gornjeg Podrinja, dakle do Malog Zvornika, Ljubovije, Bajine Bašte, a dalje Tare, Zlatibora i tog dela Jugozapadne Srbije. Ali, graditelji „Azverta“ učestvuju i u izgradnji saobraćajnice od Bačkog Brega do Sombora na izgradnji tog projekta, osmeha Srbije. I pred vama je još jedan sporazum gde moram da budem i malo ličan. Inicirao sam njegovo zaključivanje pre četiri godine i evo danas je pred vama. To je sporazum o ukidanju viza sa jednom državom desetina hiljada kilometara udaljenom od nas. Reč je o sporazumu o ukidanju viza za nosioce običnih civilnih pasoša sa Republikom Gvatemalom. Gvatemala je država Centralne Amerike, kao što rekoh, desetinu hiljada kilometara udaljena od Srbije, ali država koja uvek u međunarodnoj areni glasa onako kako to Srbiji odgovara, naročito kada je u pitanju KiM. I to je neverovatno. Mi se sa njima ne znamo toliko, ali ja sam zato iskoristio i ovu današnju priliku i svoje obraćanje vama da vas upoznam makar na trenutak sa zemljom u kojoj, verovali ili ne, postoji selo kome su dali ime Srbija. Dakle, u centralno američkoj zemlji imate selo koje nosi ime Srbija. U tom selu se kao dan toga sela slavi Vidovdan. Ja sam ovde doneo da vam pokažem kako izgledaju slike sa tih proslava. Pogledajte već ovde na početku ove divne devojke koje su obučene u kostime u bojama naše zastave. Kako je moguće da to postoji? Postoji zato što je Gvatemala zemlja sa najvećim brojem aktivnih vulkana u svetu. Jedan od tih vulkana je porušio ovo selo. Posle toga su se javili neki ljudi dobre volje, Gvatemalci. Porodica koja godinama, decenijama unazad daje počasne konzule nekada u Jugoslaviji, a posle Jugoslavije i Srbiji i koji su pomogli obnovu i izgradnju toga sela, sagradili su ljudima kuće, i kada su oni hteli da im se oduže pitali su ih da li je u redu da svom selu daju naziv Srbija. Ovo što vidite su slike sa proslave, videćete, sa proslave Vidovdana upravo u ovom selu 2021. godine, ali ne samo to. U ovoj zemlji postoji i manastir Srpske pravoslavne crkve i jedini u Centralnoj Americi. Vidite, nije se ovo desilo pre 15 godine, nije se desilo pre 20 godina. Ovo se desilo u periodu od prethodnih pet, šest godina. Ovo vam pokazuje da Srbija nije više gubavac u međunarodnoj areni. Da smo uspeli ono što je činjeno naročito devedesetih godina, a to je da budemo prokazani i proglašeni za pariju u svetu, da smo uspeli da se odlepimo od te etikete i pokazujemo da smo zemlja koja može da dobije čak i organizaciju jednog prestižnog događaja kao što je specijalizovani EKSPO 2027. godine. Koliko je ova zemlja, zemlja dobrih ljudi daću vam samo jedan primer, ne mogu da ne kažem sada to, to je jedna mlada zemlja, mlada nacija. Godine 1850. godine Srbija je imala 956.000 stanovnika, Gvatemala je imala 787.000 stanovnika, 1910. godine Srbija je imala 2.900.000, oni su imali 2.600.000, Srbija danas ima negde od 6.600.000 ne računajući populaciju na Kosovu i Metohiji, Gvatemala danas ima 17.800.000 ljudi u zemlji, bez rasejanja. Da li je dobro što u takvoj jednoj zemlji ukidamo vize, ja mislim da je dobro, i to svedoči o tome koliko smo počeli da se vraćamo svojim tradicionalnim i starim prijateljstvima. Naravno, razvijaćemo i kulturnu saradnju. Mi smo u Antigva Gvatemali, to je stara prestonica te države, organizovali jednu divnu izložbu o srpskom srednjovekovnom sakralnom nasleđu, ona je bila veoma lepo propraćena i nastavićemo i dalje da predstavljamo svoju bogatu, kulturno-istorijsku baštinu, a u sklopu naših nadležnosti, u saradnji sa Ministarstvom spoljnim poslova i Kancelarijom za kulturnu i javnu diplomatiju. Vlada Republike Srbije. Ne mogu na kraju da se osvrnem, i ne bi bilo u redu, na nešto o čemu su govorile moje kolege. Još jedan od vrhunskih dokaza da se sprovodi obojena revolucija jeste i nešto što možete da vidite i ovih dana. Šta je to? Kada god bi se kao žrtva njihovog nasilja našao neko ko ne podržava obojenu revoluciju, to je neko ko ne sme da bude žrtva, ne može da bude žrtva, koga treba žigosati i koga treba kriminalizovati, To je ono što postoji u priručnicima za obojene revolucije. Kada god je neko žrtva ko nije uz njih treba ga proglasiti za lažova, treba ga proglasiti za nekoga ko je iscenirao nešto i na svaki mogući način naružiti u javnosti. Tako je to bilo ovde sa vama dame i gospodo narodni poslanici, gde je 24 vas zadobilo različite vrste povreda, utorka prošle nedelje, tako je to bilo i sa novinarima koji izveštavaju o događajima na ulicama naših gradova na onaj način koji na koji se to njima ne dopada, tako je to bilo sa novinarkom Brankom Lazić, gde su neki drugi ljudi koji su politički neistomišljenici smišljeno i ciljano sprečavali ženu da se skloni i od nasilnika i od nasilja, da je izlože i povicima i šikaniranjima i gađanjima različitim predmetima i sam sam se našao u nekoj sličnoj situaciji, ali šta je u tome važno i time ću završiti? Dok se bavim politikom i dok mogu javno da govorim ona Đilasovsko-Šolakovska glasila, onu mašineriju stvaranja mržnje, frustracija, naboja i nezdrave atmosfere, negativne atmosfere među građanima, a to su i „Danas“, i „Direktno“, i N1 i Nova S i svi njihovi sateliti po regionu da li su u Sarajevu, da li su u Zagrebu, da li su u Prištini ili u Podgorici, nazivaću večito najvećim lažovčinama koje postoje na medijskoj sceni, jer su te lažovčine bile u stanju da i predsednika Vučića i mene optuže da sam lagao da sam napadnut. Otprilike nije im se dopao nivo povreda koje sam dobio da bi u nešto morali da veruju. Zašto je to tako? Zato što oni u svemu polaze od sebe. U svemu se vode autoprojekcije. Dakle, oni bi scenirali povrede, oni bi scenirali napad, pa im onda ne vredi i kada postoji snimak toga i na kraju kada dobiju samopriznanje napadača oni se ućute, a mogli ste da vidite da u roku kraćem od 60 minuta, ja ću vas podsetiti, je nije ovde reč o ovome što se meni dogodilo. Podsetiću vas dragi sugrađani, drage koleginice i kolege, to je nešto čemu mi svedočimo godinama unazad. Oni godinama unazad su u stanju da najveću laž plasiraju kao istinu, da je objavi jedan njihov medij, da u roku od nekoliko desetina minuta njihovi releji, sateliti po regionu preuzimaju tu vest, šire je po regionu, predstavljaju je kao istinu i šta je to drugo nego doslednost Gebelskovskom načinu funkcionisanja, gde 100 puta ponovljena laž treba da postane istina. Takvi nikada nisu bili u stanju nikome da se izvine. Nikada nikome. Predsednika republike su napali zbog jedne reči koju je uputio nakon jednog i te kako pristrasnog izveštavanja. Što kaže naš narod podigla se i ala i vrana na njega. On je pokazao svoju veličinu time što je izašao sa izvinjenjem. To izvinjenje sa druge strane nećete videti. Zašto je važno ovo što sam ispričao? Zato što to pokušavaju da rade studentima koji hoće da uče. Zato što to pokušavaju da rade onima koji suštinski i zaista se bore za institucije u koje su došli samo sa jednim ciljem, da steknu znanje, da studiraju. Za tu decu su roditelji širom Srbije i ne samo Srbije, već i regiona, odvojili od usta da bi poslali svoje dete da studira. Ti studenti već duže od tri meseca ne mogu da studiraju zato što neko pod izgovorom borbe za institucije blokira institucije. Noćas i jutros su to radili sa medijskim javnim servisom. Planirali su to možda da rade i sa ovom Narodnom skupštinom i sa drugim institucijama sistema. Još jednom koristim priliku da sa ove govornice pozovem apsolutno svakoga ko ima uši da čuje i ko ima oči da vidi, da se vrate razumu, da shvate da nam je potreban mir, da nam je potrebna stabilnost, da na takav način kako planiraju svoju političku borbu, uz ozbiljnu i ogromnu podršku koja dolazi iz inostranstva. Sve su sistematski radili. Malopre sam sa kolegama u pauzi pričao. Ima ovde starijih poslanika koji dugo pamte, setite se kada nam je osovina Labus-Đilas ukidala zavod za obračun i plaćanja ili nekadašnju službu društvenog knjigovodstva. To je bio savršen sistem u kome ste mogli da pratite sve tokove novca. To je sistem u kome ne bi moglo da vam promakne kada vam ulaze pare za subverzivno delovanje iz inostranstva. To je namerno uništeno i to su radili sa svim stubovima sistema. Možemo mi da obnovimo instituciju neku, možemo da donesemo propise, možemo da obezbedimo sredstva, ljude, najkvalitetniji deo toga nikada više ne možemo da vratimo. To je udarac neverovatan koji su nam zadali, ali u ime Srbije, u ime budućih generacija, u ime našeg dalje nesmetanog, normalnog i željenog rasta i razvoja, pozivamo sve još jednom i sa ove govornice na mir i na pribranost. Politička borba se odvija i prihvatljiva je uvek u sučeljavanju mišljenja. Ovaj dom je pravo mesto da se ta mišljenja sučeljavaju, da se o tome razgovara, a jedini, najveći i nepogrešivi sudija je građanin na izborima kada bira kako će se zemlja u budućnosti voditi i kako će se razvijati. Uveren sam da iako ne poslušaju, ova strpljiva i trpeljiva Srbija koja ih je pustila da rade sve šta su radili i neretko nije razumevana kao takva i od velikog broja stanovnika naših, velikog broja naših građana, umeće da pokaže šta je država i kako država radi. Onda kada neko pređe granice i onda kada joj neko ugrozi postojanje, dostojanstvo i budućnost. Živela Srbija. 

MARINA RAGUŠ: Reč ima potpredsednik Vlade gospodin Aleksandar Vulin. Izvolite. 

ALEKSANDAR VULIN: Poštovani predsedavajući, poštovani narodni poslanici, druga tačka svake obojene revolucije jeste negiranje rezultata Vlade. U drugoj tački, kada se zaboravi ono za šta su se okupili, jeste objašnjavanje da sve što je urađeno ne valja ništa i da zapravo ništa nije ni urađeno i da sve što je urađeno trebalo je da bude urađeno ranije ili da u stvari ne treba o tome ni pričati. Zato su danas prazne klupe kolega iz opozicije. Da su ovde, kada bi prošlo par sati divljanja, bacanja petardi, dimnih bombi, protivpožarnih aparata, kada bi prestali da duvaju u vuvuzele, morali bi da se suoče sa onim što je urađeno. Moralo bi da se razgovara pred kamerama, pred čitavom nacijom, moralo bi da se razgovara o stvarima koje je ova vlast uradila. Moralo bi da se govori o putevima, prugama, školama, bolnicama, vojsci, nacionalnom ponosu. Moralo bi da se razgovara o tome. E, zato se ne razgovara. Evo, koristim i ovu priliku da sa ove govornice pozovem kolege iz opozicije da dođu. Izdržaćemo mi njihove uvrede. Izdržaćemo mi još topovskih udara. Izdržaćemo sve to što su smislili da je veliko i genijalno što dođu i poliju nekom vodom i posle jedni s drugima pričaju kako je to veličanstven događaj. Sve ćemo mi to izdržati, ali ih molim da dođu samo da izdrže ovo što mi imamo da kažemo, mirno, bez uvreda, bez topovskih udara, bez suzavca, samo da izdrže ovo što mi imamo da kažemo o tome šta je urađeno u ovoj zemlji i šta treba da bude urađeno u ovoj zemlji, a i da ih podsetimo na to šta su oni radili dok su vladali ovom zemljom, ništa više. Vrlo jednostavno. I bolje da se mi svađamo ovde koliko god hoćete, nego da se svađaju ljudi koji veruju u ono šta mi govorimo. Sa ove govornice uvek dolazi poziv za mir. Iz onih drugih klupa ne može biti poziv na mir, kada pokušate ovde, nasiljem da promenite većinu. Znate, plan A, jedini plan, ispostavilo se, bio je da ćemo mi pobeći iz ove Skupštine. Da će nas zaplašiti svojom mržnjom, svojim nasiljem, svojim udarima i da ćemo mi pobeći iz ove Skupštine, onda će oni ovde da zauzmu, ležaće po klupama, govoriće sutra kako, eto, pregovaraće sa nama da li da se vratimo. Oni su vlada ovog naroda. Pozvali bi narod da uđe u Skupštinu i tako. Ali, mi nismo pobegli. Ali, mi se nismo pomerili. I mi se nećemo pomeriti. Nema pomeranja. Nema povlačenja. Pred kim da se povlačiš? Pred nekim ko misli da je vrhunac demokratskog delovanja da duva u vuvuzelu sedam sati? Da li stvarno mislite da je neko glasao, evo, razgovarajte sa komšijama, sa prijateljima, sa onima koji ne glasaju za nas, to je potpuno prihvatljiv oblik demokratskog razmišljanja, pitajte ih – jesi li glasao za poslanika koji ima najjača pluća ili koji će najviše da duva ili koji će najviše da baca, koji najdalje može da baci topovski udar ili si glasao za poslanika koji će postaviti pitanje u tvoje ime i koji će se izboriti za nešto za šta ti veruješ da je bitno za tebe i tvoju decu? Zato su ove klupe prazne, jer mi danas bi posle svega morali da razgovaramo o onome što je urađeno i onome što će biti urađeno. Istina, ružna je slika otišla u svet. Oni koji nas ne poznaju, sve manje žele da nas upoznaju kada vide tako nešto. Oni koji su nas mrzeli, imaju opravdanje da nas mrze još više. Oni koji su nam se smejali, imaju razloga da nam se smeju još više. Oni koji nas vole, stide se zajedno sa nama. Ružna slika je došla, baš je ružna slika došla u svet. Nije na nama da tako izgledamo. Mi smo Srbi. Mi smo narod koji ima čime da se pohvali. Uvek na boljoj strani sveta. Veliki narodi, brojni narodi, velike sile su često grešile u svojim istorijskim izborima, a mi baš nikada. I mi sebi da dozvolimo da se onakva slika pronese celim svetom. Ovde je trebalo za dan ili dva da govori predsednik Republike Srpske, predsednik entiteta koji je nastao zahvaljujući borbi srpskog naroda, možda najveći dobitak srpskog naroda nakon Prvog svetskog rata, nešto što je nepromenljivo, nešto za šta su dati toliki životi. Mi, dame i gospodo narodni poslanici, ne možemo da ga pozovemo, da se mi ne bismo stideli. Sramota nas je da dođe ovde, da ga neko gađa dimnom bombom ili da ga sačekaju sa mržnjom, sa vriskom, sa besom koji ne bi doživeo ni u Sarajevu. Nije u redu. Sramota je nas zbog njih, zbog svih koji bi tako nešto uradili. I nije slučajno, nije slučajno da u istom trenutku imate sankcije Naftnoj industriji Srbije, kičmi naše privrede, odnosno našeg energetskog snabdevanja, imate suđenje Miloradu Dodiku i praktično poništavanje Republike Srpske, imate pokušaj otimanja glasova Srpskoj listi na Kosovu i Metohiji, formiranje šiptarske vlade, sa Srbima kojima Beograd ne znači ništa i kojima su Šiptari sve, a Srbija ništa i imate proteste na ulicama naših gradova. I sve je slučajno, jel da? I sve se jednostavno desilo, ništa drugo. I svi naši prijatelji iz celog sveta, Rusija, Kina, sve slobodne zemlje ovog sveta govore da je u pitanju obojena revolucija, daju nam podršku i svi oni koji bi da priznamo Kosovo, da napustimo Republiku Srpsku, da uvedemo sankcije Ruskoj Federaciji, svi oni podržavaju svaki skup. Čuli ste Evropsku uniju koja kaže da osuđuju nasilje u parlamentu. Ne kažu ko vrši nasilje, ne kažu ko ga je uradio. A ko? Eto, neko. Obično je većina odgovorna za tako nešto, kada se tako izgovori i kada se tako kaže. To je kao kada na Kosovu i Metohiji uhapse Srbina, pa onda kažu da su jako zabrinuti zbog toga što se to desilo i da svi treba da pokažu pribranost, i onaj uhapšeni što su ga oteli i oni koji ga hapse, da svi budu pribrani. U ovom parlamentu ćete, ja se nadam, vrlo brzo birati Vladu Republike Srbije. Biraćete ministre koji će na prvom mestu morati da zadobiju vaše poverenje, preko vas i poverenje građana Srbije. Ali vas molim, bez obzira ko bude ili ne bude bio ministar, ako bude izbora ili nova Vlada, vi ste vladajuća većina, vas su izabrali građani Srbije i nemojte da se sklanjate nikome i ni pred kim. Nema toga ko može vama da kaže da ste nelegalni ili nelegitimni i zato vi imate puno pravo da odlučujete i nemojte ni pred kim da se pomerate. Molim vas da razmišljate kada budete glasali o zakonima koji su pred nama, kada budete razmišljali o tome šta ti zakoni donose za budućnost Srbije i neka vam ono što se dešava sada na ulicama naših gradova i ovaj pokušaj obojene revolucije i rušenja naše zemlje, setite se šta smo mi dopuštali da bi se ovo desilo. Nemojte da zaboravite da smo mi izglasali, mi dopustili, da nam drugi štampaju udžbenike, da nam štampaju šta je istorija i da našu decu uče da je u Srebrenici bio u stvari genocid, da o Jasenovcu ima manje rečenica nego o Srebrenici, da smo mi dopustili da nam štampaju udžbenike u kojima je srpski narod odgovoran za ratove 1990-ih, a Gavrilo Princip običan terorista. Ne heroj, ne borac za slobodu, već terorista. Da smo mi dopustili da nam u udžbenike stavljaju da je u pitanju bila NATO akcija, a ne NATO agresija. Setite se da je zapravo najvažnije ministarstvu uvek Ministarstvo prosvete. Kako učimo decu, takvi postaju ljudi. Nema zemlje bez ideologija, nema zemlje bez uverenja, a ne muže biti uverenje ideologije ako dopustimo da našu decu uče drugi. Zato svi smo mi prolazni, ali vi kao narodni poslanici duže ćete trajati i najduže ćete trajati, zato vodite računa o onome o čemu glasate, kada glasate, preuzmite odgovornost na sebe, razmišljajte o stvarima koje dođu pred vas, zašto vam se nekada nešto i nudi. Popuštanje onima koji vode obojenu revoluciju će samo izazvati samo jednu, pa još jednu, pa još jednu. Mi Srbi smo narod koji uvek izabere pravu stranu sveta, zato ne smemo da dopustimo da bilo ko drugi odlučuje o nama i odlučuje o onome što ćemo mi raditi, o čemu ćemo misliti, zato nas toliko i udaraju. Znate, mislim da je Nikola govorio o tome, mi Srbi nismo najmnogoljudniji narod na Balkanu, ne živimo čak ni najvećoj teritoriji, nemamo more, nemamo najznačajnije i najvažnija prirodna bogatstva, a nećete naći udžbenik istorije ili udžbenik geopolitike gde neće reći kada se govori o Balkanu da su Srbi najvažniji narod na Balkanu, ne zbog našeg broja, već zbog našeg osećaja za stvaranje države, zbog našeg osećaja za stvaranje istorije. Mi Srbi zauzimamo mnogo veći prostor na istorijskoj mapi, nego na geografskoj mapi, zato što je vrednost našeg naroda uvek bila u stvaranju države. Znate, kada razmišljate o onome što pokušavaju da urade kreatori obojene revolucije, vi uvek razmišljate, dobro kakvi su to zahtevi koji ne mogu da se sprovedu, koji ne mogu da se ostvare, u kojima ne može doći do realizacije. Razmišljate zašto. Da li je to neznanje, kakva je to namera? Ne, oni imaju nameru da unište državu, ne da je preuzmu, nego da je unište, da je ne bude. Kako mislite da vratite vi ili ja zajedno, kako mislimo da vratimo generaciju devetnaestogodišnjaka u njihove godine, kako ponovo sa 19 godina da se ponašaju kao da imaju 19 godina, kako ponovo da shvate da moraju da uče svaki dan, da moraju da idu u školu, da moraju da idu na fakultet, da je moguće da padnu na ispitu? Kako je moguće da nam je nanet tako strašan udarac, što nam je čitava jedna generacije ubeđena da kada stane pred kamere N1 počne da objašnjava kako je položila najvažniji ispit. Najvažniji ispit je onaj po kome nije otišao u školu. I najvažniji je ispit onaj po kome je profesorica jedne od gimnazija u Novom Sadu fizički nasrnula na svoje dete, dete koje je učilo kod nje. To je najvažniji ispit. I položili su najvažniji ispit. Najveći izazov neće biti čak ni ekonomija, izborićemo se, predsednik Vučić je dokazao da je u stanju da se izbori sa ekonomskim teškoćama i nedaćama. Najveći ispit i najveće nedaće će biti kako da ponovo čitava jedna generacija počne da živi u skladu sa svojim godinama, počne da se ponaša onako kako se ponašaju njihovi vršnjaci. Ideš u školu, slušaš profesora, raspravljaš se sa ocem i majkom, ali ih mnogo voliš i na kraju ih poslušaš. To će biti najveći izazov kada sve ovo prođe. Nemojte misliti da će proći lako i nemojte misliti da neće biti nasilja. Nažalost biće ga, biće ga, jer oni koji su pokrenuli obojenu revoluciju u Srbiji nemaju nikakav drugi način da izađu iz nje, nemaju nikakav drugi način da završe ono što su započeli bez nasilja. Država se pokazala žilava, odgovorna, izdržljiva, obezbedila je funkcionisanje, nastavila je sa životom, naravno, uz velike ekonomske i političke teškoće, ali nastavila sa životom, nastavila da brine i o Srbina na Kosovu i Metohiji, nije napustila Republiku Srpsku, nije uvela sankcije Ruskoj Federaciji. Dakle, nije uspelo, nije smenjen predsednik Vučić, Vlada će biti promenjena, zamenjena, biće novi izbori šta god, ali biće legalno, legitimno, sve što se dešava u bilo kojoj drugoj zemlji na svetu, ništa sporno. To nije cilj, cilj je rušenje zemlje, cilj vaninstitucionalno delovanje, cilj je izaći iz institucija koje ne možete da osvojite na izborima, nego morate da napravite silom čitava jedan paralelni svet iako ste potpuno svesni da to u potpunosti uništava državu. Informisanje u našoj zemlji je postalo udžbenički primer, evo dolaze iz više zemalja sveta, dolaze brojne novinarske ekipe koji snimaju priloge o obojenoj revoluciji da bi pokazala kako to zapravo izgleda i kako to deluje, šta se tu dešava. Znate, govorilo se ovde o toj, a to se u teoriji zove ping-pong, izmisli se, pusti se lažna vest, kakva god ona bila, nebitno, nisi napadnut, nisi, nešto, nije važno. To pustite u nekom opskurnom portalu, samo se objavi, ta vest se prenese na malo veći mediji, onda ta vest odlazi u region i ta vest se vraća kod nas iz regiona navodeći kao izvor, respektabilne velike medije iz regiona. To se zove ping-pong. Više ne znate odakle je krenula vest, nego kažete, pa dobro to je objavila, mislim, državna televizija u Hrvatskoj, mora da, ne moguće da je to laž, a sve je poteklo od nekog malog nepostojećeg portala kod nas ili bilo koje zemlje iz okruženja. Mi živimo svakodnevno u tome i nosimo se svaki dan sa tim i već smo navikli i vi i ja, da svaka rana na nama u stvari i nije bitna, mislim, kao da je važno, to kad neko nas uvredi ili kaže nešto ružno, ma to je ništa, hajde, šta sad. Sramota me da pričam o svom osećaju kada znam i o svojoj deci, kada znam šta trpe deca predsednika Republike Aleksandra Vučića, pa onda preskočiš i ćutiš. Navikli smo, kao nosimo to kao da je normalno, a nije normalno, a to nije normalno. Nije normalno da je ova sala prazna i nije normalno da mi svi prihvatamo da ko god hoće može, šta god hoće dok je to protiv nas, dok je protiv ljudi koji ovde predstavljaju preko dva miliona glasača. Nije normalno, doći će naravno i vreme, prođe to tako, kada će ovo o čemu govorim biti podrazumevajuće, ali sada mi živimo u trenutku u kome nije normalno da deca idu u školu i nije normalno da roditelji traže od nastavnika da im uče decu u školama, i nije normalno da kažemo – ne možeš da zatvoriš most, i nije normalno da kažeš, ne možeš da sprečiš radnike RTS da ulaze u RTS, jer smo došli do toga da radimo samo da bismo izbegli sukob, da bismo izbegli nasilje na ulicama. Videćete u subotu, nije do nas, apsolutno nije do nas. Činićemo i sve što možemo, kao što činimo i u celom regionu, i u Republici Srpskoj, i na prostoru Kosova i Metohije, da ne dolazi do sukoba, činićemo sve što možemo da učinimo da ne dođe do bilo kakvog sukoba, ali bojim se da oni koji su sve ovo pokrenuli, nemaju drugog načina da ovo završe nego da krenu grubom silom i da pokušaju silom da preuzmu vlast, kao što su radili 5. oktobra, pa nije to prvi put. Dozvolićete mi na kraju jedan lični odnos, ovo nije stav vladajuće većine, nije stav ni Vlade, ali je moj, znate uostalom da sam uvek govorio ono što mislim i ono u šta verujem, na današnji dan umro je Slobodan Milošević, dva puta izabrani predsednik Srbije i SRJ, čovek čiji su svi neprijatelji bili i neprijatelji Srbije, baš svi. Slobodan Milošević, bez obzira na sve svoje greške, činio ih je kao i svako od nas, je bio na pravoj strani sveta i na pravoj strani istorije. Srbija kao da je zaboravila i na njegovu smrt i na njegov život, a nemojmo zaboraviti da imamo Republiku Srpsku i Rezoluciju 1244 zahvaljujući i Slobodanu Miloševiću. I nemojmo zaboraviti da onako kako su rušili Slobodana Miloševića, a preko njega Srbiju, tako danas ruše Aleksandra Vučića, a preko njega Srbiju, istim metodima, na iste načine, sa istim ciljem. Dakle, samo sam hteo u ovom Domu da podsetim da je postojao i da podsetim da je na današnji dan pod vrlo nerazjašnjenim okolnostima umro u Haškom tribunalu, u haškom kazamatu, tamo gde nije bilo pravde za Srbe, već gde je bila osveta za Srbe, baš kao što se danas svete i Miloradu Dodiku, baš kao što se svete i Aleksandru Vučiću. To sam morao da podelim sa vama, to sam morao da kažem. Ja rekoh i dušu svoju spasih, a znam i verujem da ćete vi umeti da sačuvate ono najbolje u srpskom narodu. Hvala vam još jednom. 

MARINA RAGUŠ: Poštovani potpredsedniče Vlade, Slobodan Milošević je, kako vi kažete, preminuo u Hagu tako što je neko odbio da ga leči na tako očigledne probleme koje je imao i tokom suđenja. Po nekoj mojoj računici, to se zove klasično ubistvo. Ali, dobro. Primili ste ostavku narodnog poslanika Ninoslava Erića na funkciju narodnog poslanika u Narodnoj skupštini Republike Srbije i Izveštaj Odbora za administrativno-budžetska i mandatno-imunitetska pitanja Narodne skupštine povodom razmatranja ove ostavke. Saglasno čl. 132. i 133. Zakona o izboru narodnih poslanika, Narodna skupština, na predlog Odbora za administrativno-budžetska i mandatno-imunitetska pitanja Narodne skupštine, konstatuje da je prestao mandat pre isteka vremena na koje je izabran narodnom poslaniku, gospodinu Ninoslavu Eriću, danom podnošenja ostavke. Saglasno Zakonu o izboru narodnih poslanika izvršiće se popunjavanje upražnjenog poslaničkog mesta u Narodnoj skupštini. Ministar nauke, tehnološkog razvoja i inovacija, gospođa Jelena Begović ima reč. Izvolite. 

JELENA BEGOVIĆ: Hvala lepo. Poštovana predsedavajuća, poštovani poslanici, poštovani građani, pre svega, izazovi sa kojima se susrećemo su ogromni. Jedni su izazovi vezani za našu državu, drugi izazovi su izazovi na globalnom nivou, jer se susrećemo i sa jednom novom revolucijom na globalnom nivou a to je tehnološka, odnosno nova industrijska revolucija. Ispred vas, u okviru ovih zakona o kojima ćete glasati, jeste i Predlog zakona o zajmu između Republike Srbije i Međunarodne banke za razvoj, odnosno obezbeđivanje dodatnog finansiranja za Projekat akceleracije, inovacija i podsticanja preduzetništva u Republici Srbiji. Ja ću dati samo jedan okvir vezan za dosadašnji projekat i zašto nam je neophodno proširenje finansiranja ovog veoma uspešnog projekta. Ovaj projekat je započet još 2022. godine i realizuje se zahvaljujući zaista snažnom partnerstvu Vlade Republike Srbije, Međunarodne banke za obnovu i razvoj, odnosno Svetske banke i Evropske unije. Sva sredstva za realizaciju ovog projekta obezbeđena su u partnerstvu između ove tri strane. Pri tome, kroz zajam i tehničku podršku Svetske banke, obezbeđeno je 43 miliona evra, a kroz finansijsku podršku EU 41,5 miliona evra. Cilj ovog projekta jeste da se poboljša nauka u Srbiji, da nauka postane relevantna i izvrsna, s jedne strane, a s druge strane cilj ovog projekta jeste i da se unapredi preduzetništvo u Srbiji. Kada govorim o preduzetništvu, govorim pre svega o razvoju, istraživanju i razvoju u privatnim kompanijama, u malim i srednjim preduzećima, ali ono što je fokus našeg ministarstva jesu startap kompanije, kompanije koje osnivaju uglavnom mladi ljudi od studentskih dana i baziraju se na vrlo hrabrim idejama, visokorizičnim idejama i zahtevaju jednu specifičnu vrstu poslovanja i specifičnu vrstu podrške države u prvim godinama svog razvoja. Naravno, krajnji cilj jeste da se na ovaj način doprinese i rastu i konkurentnosti naše privrede. Trenutno, sve najrazvijenije zemlje sveta, svi ekonomski giganti baziraju svoju ekonomiju i razvoj svog društva na dva principa - oni se baziraju na znanju i na inovacijama. Ovaj projekat je podeljen u tri osnovne komponente i ja ću samo ukratko da ih objasnim, mislim da je bitno da znate za njih. Prva komponenta jeste podrška naučnim istraživanjima kroz finansiranje programa Fonda za nauku. Fond za nauku je osnovan 2019. godine kao jedan potpuno novi način finansiranja nauke u Srbiji, posle 70 godina i krajnji cilj ovog Fonda jeste da obezbedi kontinuiranu podršku izvrsnim naučnim istraživanjima u Republici Srbiji koji su neophodni ne samo za razvoj ekonomije već za razvoj našeg društva. Projekti koji se finansiraju su fokusirani na izvrsnu nauku, na ideje, na podršku mladim istraživačima, na povezivanje sa našim naučnicima koji ne žive u Srbiji, znači koji žive van granica naše zemlje, ali i na promovisanju povezivanja akademije, znači fakulteta, instituta, sa privrednim sektorom, odnosno privatnim sektorom. Ono što je bila novina uvođenjem Fonda za nauku jeste da se prvi put uvela kompetitivnost u odabiranju projekata koji se finansiraju, pri tome krajnja odluka je bila na međunarodnim nezavisnim ekspertima, tako da su zaista samo najbolji projekti dobijali i danas dobijaju finansiranja. Naravno, komponenta ova je takođe usmerena i da fond bude održiv, što znači da kada prestanu različiti vidovi finansiranja da nađu način novi kako će da finansiraju nauku u budućnosti u Srbiji. Ono što je jako bitno za istraživače jeste da dobiju nove veštine i nova znanja kako da pristupe jednom mnogo većem fondu a to je trenutno najveći fond za nauku, koji finansira nauku na svetu, evropski fond, evropski okvirni program koji uvek traje po sedam godina. Bilo je već pet okvirnih programa, a sada se nalazimo u okvirnom programu koji je započet 2020. godine. Ovo jeste na neki način priprema naših naučnika da postanu delovi većih mnogo većih i značajnijih konzorcijuma u Evropi. Samo ilustracije radi da vidite koliko država ulaže u nauku i koliko se ta sredstva zaista povećavaju iz godine u godinu, prethodni okvirni program trajao je od 2014. do 2020. godine, kada je država Republika Srbija uložila 139 miliona evra u ovaj program, međutim evo novi program je počeo 2021. godine i evo sada je već potpisano 364 projekata, na kojima učestvuju srpski naučnici, i sa budžetom od preko 130 miliona evra, što znači da očekujemo da ćemo sigurno duplirati količinu novca koja se ulaže u nauku ovim putem. Što se tiče druge komponente, ona je usmerena ka inovativnim preduzećima, pre svega ka startap kompanijama i omogućava im tehničku podršku, pre svega kroz specifične vrste mentorstva, odnosno njihovog učenja za odabrane kompanije, ali isto tako fokusirano je i na privlačenju različitih vrsta investitora koji su spremni da u fazi kada banke ne žele da finansiraju ovako rizične "kompanije", da se nađu finansijeri koji su spremni i koji veruju u njihove ideje. Ova komponenta se odigrava, odnosno ova komponenta ide kroz Fond za inovacionu delatnost. To je drugi veliki fond koji imamo u Srbiji, koji podržava prevashodno saradnju između akademije i privatnog sektora i na taj način kroz materijalizaciju ideja od akademije ka tržištu treba da se utiče ponovo na rast ekonomije u Srbiji. U cilju osnaživanja start ap zajednice po prvi put u Srbiji je pokrenut program akceleracije. To znači ubrzanog investiranja u start ap kompanije, odnosno olakšavanje ovim kompanijama da jednog dana izađu na regionalno, odnosno globalno tržište i na taj način privuku mnogo značajnija finansijska sredstva. Ovo je prvi akcelerator u Srbiji i odabrane kompanije, u svakoj turi njih po 20, dobijaju tromesečnu vrlo detaljnu podršku koja uključuje, kao što sam rekla, mentorstvo, ali uključuje i finansijsku podršku i u ovom procesu naše mlade kompanije, naši mladi ljudi uče kako da osvajaju nova tržišta, uče kako da, na kraju krajeva, svoju ideju zaista povežu sa onim što su potrebe tržišta i uče se jednom novom načinu poslovanja. Trenutno sve velike ekonomije jedan deo makar svog razvoja baziraju na inovativnim kompanijama. Do sada je u Srbiji na ovaj način podržan 61 start ap, pritom prosečno dvadesetak start apa u prvoj godini već prikupi između 20 i 25 miliona investicija od strane različitih investitora i trenutna njihova vrednost tržišna je 255 miliona evra. U Srbiji broj start apa raste. Došli smo do nekog broja od 800 start apa. To je jedna vrlo živa zajednica gde radi preko 4.500 ljudi. Samo oni koji se nalaze u naučno-tehnološkim parkovima u različitim su oblastima, od medicine, poljoprivrede, do poslovanja i državne uprave. Ovo je, cilj ove druge komponente je, pre svega, da kroz mentorske programe dođemo do uspešnih osnivača start apa. Naravno, krajnji cilj je, to možete čuti ponekad i u novinama i u izjavama, da dođemo i do prvog jednoroga u Srbiji, odnosno da dođemo do prve kompanije koja će vredeti više od milijardu dolara. Na tome moramo, naravno, da radimo. Moramo da povećamo ukupnu ekonomsku finansijsku vrednost naših start apa, ali to je jedini put da se dalje ekonomija razvija u sadašnjim uslovima tzv. četvrte industrijske revolucije na prelazu, vrlo brzom prelazu na petu industrijsku revoluciju. Treća komponenta jeste takođe izuzetno bitna komponenta. Ona se odnosi na podršku reformi samih naučno-istraživačkih organizacija. Ilustracije radi, 95% naših naučno-istraživačkih organizacija je osnovano pre više od 40 godina. Naravno, stvari su se promenili, tako da smo u poslednjih 10 godina osnovali tri nova instituta, Institut za informacione tehnologije u Kragujevcu, Institut „Biosens“ u Novom Sadu, kao i Institut za veštačku inteligenciju u Novom Sadu. Kroz ovaj projekat ćemo podržati dalju reformu naučno-istraživačkih organizacija gde zaista već 20 instituta u ovom momentu imamo koji već tri godine prolaze kroz vrlo intenzivan proces promene kako upravljanja, znači načina kako funkcioniše jedan moderan institut, načina kaka se diverzifikuju izvori finansiranja svih ovih instituta. Okreću se mnogo više ka privredi, okreću se mnogo više ka primeni svoje nauke i, naravno, okreću se ka inovacijama, a krajnji cilj nam je da i za akademije povećamo broj startapa koji se osnivaju. Do sada je, kao što sam rekla, ukupno 20 naučnih instituta potpisalo ovakav ugovor, počevši od 2021. godine, zatim jedna grupa instituta je ušla 2022. godine i poslednja grupa 2023. godine. Ono što takođe se radi sa njima jeste da se menjaju institucione politike, modernizuju se procesi, uvode se različiti sektori, kao što su sektori za transfer tehnologije, obraća se pažnja na intelektualnu svojinu koja je izuzetno bitna da ostaje u Srbiji, da tako povećava vrednost naših proizvoda. Takođe, radi se intenzivno na povezivanju sa domaćim i stranim privatnim sektorom. O uspešnosti ovog projekta mislim da govori sama činjenica da smo već potrošili preko 80% sredstava koji su namenjeni za sve ove programe, tako da uzimajući u obzir dosadašnje izuzetno dobre rezultate ovog projekta, s jedne strane, s druge strane uspešnost rada Fonda za nauku koji je raspisivao različite pozive, kao što su Ideja, Promis, Prizma, Dijaspora, Zeleni program i sa treće strane jačanje startap ekosistema kroz rad Fonda za inovacionu delatnost, pre svega kroz program Katapulta. Neophodno nam je povećano finansiranje za ove programe, ali i za još neke dodatne programe u vrednosti od 25 miliona evra. Ova nova tranša finansijska će biti fokusirana pre svega na istraživanja, preduzetništvo u ključnim strateškim oblastima za Republiku Srbiju, a to su veštačka inteligenciju, znači, nove tehnologije i biotehnologija. Dodatna sredstva će se koristiti za razvoj veštačke inteligencije, gde ćemo kroz fondove za nauku i Fond za inovacionu delatnost raspisivati vrlo specifične pozive gde ćemo podržati i naš privatni sektor, ali i akademiju da razvija i primenjuje ovu veoma moćnu novu tehnologiju kako Srbija ne bi izgubila korak sa svetom i korak sa zaista neverovatno brzim tehnološkim razvojem koji se odigrava danas. Takođe, jedan deo sredstava će biti utrošen i na izgradnju kapaciteta za upravljanje i za sprovođenje projekata u okviru BIO4 kampusa. Da vas podsetim, godine 2021. Vlada Republike Srbije je podržala najveći projekat ulaganja u naučnu infrastrukturu ikada u Srbiji, ali moram da kažem i najveće finansijsko ulaganje u infrastrukturni projekat u regionu, a to je izgradnja BIO4 kampusa. Vlada Republike Srbije i država je vrlo svesna da se suočavamo sa velikim globalnim izazovima kako u zdravstvu, tako i u poljoprivredi i proizvodnji hrane, u industriji, u zaštiti životne sredine i to su sve teme koje su izuzetno važne za sve naše građane. Dalji razvoj i dalje unapređenje ovih sektora apsolutno je nemoguć bez znanja, bez nauke i bez inovacija. Tako se i rodila ideja o izgradnji jednog potpuno novog grada u gradu Beogradu, a to je BIO4 kampus. Ideja je da okupimo sve relevantne učesnike u procesu od znanja, ideje do tržišta, odnosno do kreiranja novih usluga i novih proizvoda, bez obzira da li pričamo o biomedicini, biotehnologiji, poljoprivredi, zaštiti životne sredine, uz korišćenje bioinformatike i uz korišćenje veštačke inteligencije. Planirano je da se u okviru BIO4 kampusa nalaze, odnosno prebace kompletno ili delimično sedam fakulteta Beogradskog univerziteta, devet naučnih instituta. Takođe, zgrada za naučno-tehnološki park koji će okupiti startape i kompanije iz ove oblasti. Treća komponenta koja je izuzetno važna jeste prisustvo privatnog sektora, što znači da radimo na privlačenju kompanija i domaćih i stranih iz oblasti poljoprivrede, iz oblasti farmacije, iz oblasti biotehnologije kako bi zajedno u ovom jednom vrlo inspirativnom okruženju mogli da rade, da razvijaju inovacije i da tako dodatno pokrenu ekonomiju Srbije. Investicija od oko 600 miliona evra zaista je ogromna investicija u nauku, ali to je investicija u budućnost Srbije. Bez inovacija, bez daljeg proširivanja znanja, ne može nijedna država da se razvija. Obezbedili smo sredstva kroz kredit Razvojne banke Saveta Evrope u vrednosti trenutno 200 miliona evra, ali tu su i Banka za razvoj, Evropska banka za razvoj, kao i Saudijski fond, koji su apsolutno prepoznali ovaj projekat kao prioritetni projekat za Srbiju i zaista pružili veliku podršku u razvoju ovog projekta. Ono što je takođe jako bitno jeste da će biti veliki broj korisnika ovog BIO4 kampusa, znači, između četiri i pet hiljada studenata će svaki dan raditi u ovom jednom vrlo inspirativnom okruženju i ekosistemu. Izgradićemo preko 300 laboratorija. Sve ukupno će biti izgrađeno 160 hiljada metara kvadratnih vrlo specifičnog prostora koji će poslužiti i za laboratorijski rad i za istraživanje i za razvoj, ali i za razmenu ideja između privatnog sektora, između države i između akademije. To će biti deo ovih sredstava koje tražimo kroz dodatni zajam. Biće izgradnja kapaciteta ovog čitavog ekosistema. Osnovana je 2023. godine i kompanija BIO4 d.o.o. koja će upravljati i koja već danas pomaže svim budućim članovima ove zajednice da počnu da sarađuju. Već imaju zajedničke projekte i već imamo prve rezultate tih zajedničkih projekata. Zašto je bitno ovo što radimo? Sada ću proći kroz neke jako bitne podatke koji su vezani za nauku i koji pokazuju da što više ulažemo u nauku, to su rezultati direktno proporcionalno bolji, ali ne rezultati samo za nauku, nego rezultati i za ekonomiju. Ako uporedimo ulaganje iz budžeta u nauku 2012. godine od 16,2 milijarde dinara, sa 2024. godinom, gde je investirano u nauku 34,804 milijarde dinara, evidentno je ogromno povećanje ulaganja u nauku, u infrastrukturu koja je vezana za nauku. Sada bih se osvrnula i još jednom na Evropski okvirni program za finansiranje istraživanja i inovacija, gde je program koji je bio održan 2007. do 2014. godine, država je uložila 64,12 miliona evra. Međutim, već ove godine u „Horizont Evropa“, okvirnom sedmogodišnjem programu, negde na pola puta došli smo do 130 miliona evra, što ja očekujem da ćemo sigurno preko 200 miliona evra uložiti u nauku u Srbiji u sedam godina, u periodu od 2021. do 2027. godine, dodatno u odnosu na ova sredstva. Kao što sam vam rekla, jako dugo u Srbiji nije osnovan nijedan novi institut, što znači nije se ulagalo u stratešku infrastrukturu. Nekada smo imali zaista vrlo duboko promišljanje države kada su osnivali institute i instituti su osnivani u skladu sa globalnim i svetskim trendovima. Ali, ono što mi je jako drago, 2015. godine osnovan je institut „BioSens“, koji je i dobio status jedinog evropskog centra izvrsnosti van EU, i to govori o kvalitetu naših istraživača, o kvalitetu naše nauke i, na kraju krajeva, i dalje o kvalitetu našeg visokog obrazovanja. Takođe, u Kragujevcu 2019. godine osniva se novi Institut za informacione tehnologije. Nadam se da će oni jako brzo preći u novi prostor, pošto završavamo i Centar izvrsnosti u Kragujevcu i 2021. godine, kao jedan od delova Akcionog plana Strategije za razvoj veštačke inteligencije, u Novom Sadu je osnovan Istraživačko-razvojni institut za veštačku inteligenciju. Zahvaljujući ovim institutima izrađena je platforma u Ministarstvu poljoprivrede e-agrar, gde je registrovano trenutno 350 hiljada domaćinstava i preko koje se sada automatski dolazi do subvencija od strane poljoprivrednika. Takođe, započeti su fantastični projekti sa našim zdravstvenim sistemom, gde se radi npr. na ranoj dijagnostici retkih bolesti zahvaljujući upotrebi veštačke inteligencije, gde se snimci pluća, takođe, provlače kroz tehnologiju veštačke inteligencije i postaju jako dobar alat lekarima i pomoć u ranoj dijagnostici kancera. Ovo govori o tome da je prepoznat momenat kada su došle nove tehnologije, kada je došla nova prilika za Srbiju i kada je država uložila u nauku, kada je država uložila u infrastrukturu i otvorila vrata mladim ljudima da apsolutno ne moraju da idu iz zemlje, već mogu da ostanu i da rade na infrastrukturi, kao što će biti BIO4 kampus, kao što imamo trenutno institute i da razvijaju svoje karijere u našoj zemlji. Što se tiče fondova, pomenula sam ih, znači, imamo dva fonda koji finansiraju nauku i preduzetništvo u Srbiji iz ugla Ministarstva nauke, tehnološkog razvoja i inovacija, Fond za nauku od 2019. godine, ali evo, čisto da pokažem koliko se i tu povećalo ulaganje države, odnosno sredstava iz budžeta koja su odvojena za ovaj fond. Godine 2017. bilo je odvojeno 4,5 miliona evra, a 2024. godine 14 miliona evra, što znači da država zaista u Fond za inovacionu delatnost ulaže sve više i više para, sve više i više novca, ali taj novac se jako brzo vraća kroz startap kompanije koje dalje privlače iz inostranstva finansijske različite institucije koje dolaze u Srbiju i investiraju u njih. Što se tiče Fonda za nauku, do sada je uloženo 81,7 miliona evra u naučne projekte, kroz 13 programa, 507 projekata je finansirano preko 3.500 istraživača je već učestvovalo na tim programima iz skoro svih naučno-istraživačkih organizacija Srbije. Govorim i o fakultetima i o naučnim institutima. Ali, pošto sam se dotakla i teme koja je izuzetno važna za Srbiju, a to je kako da zadržimo naše mlade i naše talentovane ljude, oni su uvek ambiciozni i oni uvek žele nešto više i pametna država i država koja razmišlja o njima ulaže u njih i ulaže u infrastrukturu u kojoj trebaju da grade svoju karijeru. Zato Srbija ima Fond za mlade talente čija je baš uloga da podrži mlade talente tokom njihovog školovanja i da im pokaže da država stoji iza njih i da im otvara vrata za njihove karijere. Ukupan budžet Fonda za mlade talente u 2024. godini je bio milijardu dinara i Fond godišnje sprovodi tri konkursa. Prvi konkurs jeste konkurs za stipendiranje studenata završnih godina osnovnih akademskih studija i studenata završnih godina master akademskih studija. To je najprestižnija stipendija koju naši studenti mogu da dobiju u Srbiji. Poznata je kao „Stipendija Dositeja“. Za školsku 2023/24. godinu finansirano je ukupno 1615 studenata, a ove godine, za 2024/25. godinu 1672 studenata je dobilo stipendiju u vrednosti od 360 hiljada dinara, povećali smo sa 320 hiljada dinara na 360 hiljada dinara. Ukupan budžet je 601 milion dinara. Drugi konkurs jeste fokusiran na naše mlađe, na naše srednjoškolce i svi srednjoškolci koji su postigli uspehe, znači, prvo, drugo, treće mesto i na državnim i na međunarodnim takmičenjima takođe dobijaju svake godine nagrade u vidu novčanih sredstava. Ove godine smo imali zaista, 2023. godine, izvinjavam se, imali smo dodeljenih 1.296 nagrada, a ove godine smo imali zaista veliki broj nagrada 1.609 nagrada u vrednosti od 20.000 dinara do 200.000 dinara. Ovaj porast broja uspešne mlade dece govori da imamo sve ambicioznije generacije, da imamo mladu decu koja se već u četvrtom razredu osnovne škole odlučuju da se bave naukom, da se bave takmičenjima, da žele da vide kako stoje sa znanjem u odnosu na svoje kolege iz čitavog svega i prethodnih godina zaista smo imali fantastične rezultate, mogli ste da vidite i na televiziji tu sjajnu mladu decu koja predstavljaju zaista pravu i svetlu budućnost Srbije. Treći konkurs koji sprovodi Fond za mlade talente jeste i podrška našim studentima koji žele da studiraju u inostranstvu, znači na studijama drugog i trećeg stepena, na vodećim svetskim univerzitetima. Znači, univerzitetima koji su po rangiranju bolji od naših univerziteta. Za 2024/2025. godinu finansira se 329 stipendista sa ukupnim budžetom od 450 miliona dinara bruto. Pojedinačna stipendija iznosi, onda je podignuta pre dve godine, 1.167.000 dinara, i to predstavlja zaista značajnu finansijsku podršku i pomoć našoj deci koja odlaze i koja su primljena na prestižne svetske univerzitete. Takođe, naše ministarstvo stipendira doktorante, znači imamo još stipendija za mlade. Verovatno je ovo dobra prilika, ako slušaju, da zapišu koje su sve prilike i koje prilike im sve država pruža da mogu da imaju bolji finansijski status i da budu nagrađeni, na kraju krajeva, za njihov talenat i njihovu ambiciju, tako da trenutno imamo 307 stipendista doktoranata koje finansira naše ministarstvo u mesečnoj nadoknadi od 75.000 dinara. Takođe, posvetili smo i određene stipendije za naše srednjoškolce koji osvoje prva tri mesta na međunarodnim olimpijadama. Oni dobijaju tokom svog školovanja kompletnog svaki mesec 46.000 dinara ovo se mnogo ne koristi tako da pozivam i srednjoškolce da obrate pažnju na ove pozive i ono što je 2018. godine Vlada Republike Srbije uvela jeste da se najbolji mladi istraživači automatski uključe i dobiju zaposlenje nakon diplomiranja u našim vodećim naučno-istraživačkim organizacijama gde biraju da li će da se zaposle na fakultetu ili na institutu. Ove godine smo imali 307 naših talenata koji su dobili posao u našim istraživačkim centrima, odnosno naučnim institucijama. Na kraju ću završiti sa onim što je izuzetno bitno, a to je sa onim sa čime sam i počela - nova tehnološka revolucija i veštačka inteligencija i da pokažem da je Srbija i da je ova država i te kako prepoznala na vreme ovu moćnu tehnologiju i bili smo prva zemlja jugoistočne Evrope koja je donela i usvojila Strategiju veštačke inteligencije u periodu 2020. do 2025. godine. Međutim, tehnologija se toliko brzo menja da smo ove godine usvojili novu strategiju koja se fokusira i na obrazovanje i na jačanje infrastrukture i na podršku privatnom sektoru kada je reč o ovoj novoj tehnologiji. Takođe, Srbija ima i nacionalnu platformu za veštačku inteligenciju. Imamo Nacionalni data centar sa superkompjuterom i među prvima u svetu smo otvorili ovaj Data centar, odnosno ovaj superkompjuter, da bez nadoknade naše naučno-istraživačke organizacije, naši fakulteti, naši instituti, ali i naši startapi, znači naše mlade kompanije, preduzetne kompanije imaju pristup ovoj vrlo skupoj infrastrukturi, ali neophodnoj za njihov dalji razvoj. Vrlo smo aktivni u svim međunarodnim organizacijama tako smo 2022. godine postali članice međunarodne organizacije Globalnog partnerstva za veštačku inteligenciju, ali smo bili toliko aktivni da smo i postali predsedavajući. Ove godine Srbija predsedava ovom organizacijom koja obuhvata 44 zemlje, uključujući sve zemlje OECD-a. U decembru smo imali veliki samit ovde u Beogradu gde je bilo preko 1.500 učesnika, gde je bilo 49 delegacija, međunarodnih organizacija i stranih delegacija i gde Srbija sada zauzima zaista vodeće mesto kada pričamo o regulativi i kada pričamo o etici, bezbednoj primeni ove tehnologije i, na kraju, Srbija je vrlo ozbiljno shvatila, naravno, potencijal ove tehnologije i krenuli smo sada i u izradu novog zakona za veštačku inteligenciju i očekujem 2025. godine da ćemo obezbediti još jedan superkompjuter i da ćemo dalje jačati našu infrastrukturu. Ovo je ukratko objašnjenje, malo šire objašnjenje, za ovaj zakon i ovo jeste moja poruka i poruka i mladima i svima u zemlji da moramo da se fokusiramo i na obrazovanje i na znanje i na nauku i, ako želimo da uhvatimo voz, ovaj brzi voz, koji je krenuo na globalnom nivou, treba da ulažemo, kao što smo do sada ulagali, a ja se nadam i više, tako da se u budućnosti gađamo dobrim idejama. Hvala puno. 

MARINA RAGUŠ: Reč ima ministar trgovine gospođa Adrijana Mesarović. Izvolite. 

ADRIJANA MESAROVIĆ: Zahvaljujem, predsedavajuća. Poštovani narodni poslanici, poštovane kolege ministri, a pre svega dragi građani Republike Srbije, prvo bih poželela i iskoristila priliku da poželim brz oporavak gospodinu Lazaru, časnom policajcu, vrednom žandarmu koji je povređen dok je radio svoj posao, dok je samo obavljao svoj posao na ulicama naše zemlje, posle četiri meseca terora na ulicama i četiri meseca iživljavanja i nad našim pripadnicima unutrašnjih poslova, ali i na građanima Republike Srbije, na svima nama i na policajcima koji su ih sve vreme samo štitili i ništa drugo nisu radili. Nasilnici su noćas pokazali ponovo svoju nameru da žele preko ulice da dođu na vlast, da otmu državu od naroda, da se domognu državnih para i da ponovo krenu da pune svoje džepove, obzirom da su verovatno ostali sada bez tih resursa, a u odnosu na sve ono što su do 2021. godine pokrali od građana Srbije. Izraziću apsolutno svoje zgražavanje na sve što se noćas dogodilo kada je povređen policajac, ali i na sve ono što se dešavalo i prethodnih dana i nedelja i meseci i kada je povređen naš uvaženi kolega ministar Selaković i na sve ono što rade predsedniku Vučiću i njegovoj porodici, predsedniku Vlade i njegovoj porodici, na jednoj dehumanizaciji, na pretnjama, pretnjama ubistvom, na jednom linču, ali očigledno da osim nasilja ne umeju ništa drugo ni da urade. Iscrpeli su očigledno te neke finansijske resurse koje su imali, dobili su verovatno nešto sredstava i od USAID-a i od nekih drugih organizacija iz kojih su se finansirali i te resurse će polako iscrpeti u celosti i neće imati više iz čega da se finansiraju, a verovatno neke poslednje apanaže u nizu opravdava i Boris Tadić koji je noćas, kao bivši predsednik Republike Srbije, pozvao da se ruši ta država čiji je predsednik bio, pozivajući na ekstremizam, pozivajući na radikalizaciju, odnosno eskalaciju nasilja, pozivajući na to građani Republike Srbije se sukobe i da neko bude povređen protiv našeg časnog žandarma koji je noćas povređen. Iskoristila bih ovu priliku i da apelujem na sve blokatere da se suzdrže od nasilja. Apelujem na opozicione lidere koji broje verovatno svoje poslednje časove nekog političkog opozicionog delovanja u našoj zemlji da ne pozivaju na nasilje u danima pred nama, da pokušaju da osmisle neki program, da osmisle neku sopstvenu ideologiju putem koje može da se vodi njihova politika. Znam da je nemaju i znam da je tužno, nisu je imali ni do 20212. godine, ali da pokušaju kroz neki fer demokratski način da deluju politički u našoj zemlji i da pokušaju da dođu na vlast putem izbora, a verovatno ne bi dosegli ni cenzus. Ono što je takođe važno i što bih iskoristila priliku da pomenem i ne znam da li smo uopšte svesni značaja današnje posete sina gospodina Trampa, Donalda Trampa mlađeg, koliko je on važan učesnik i koliko je važna karika u političkom delovanju američke administracije i koliko je bio važan i u sprovođenju i realizaciji političke kampanje, predizborne kampanje njegovog oca i koliko će uopšte imati jedan snažan uticaj na političko delovanje američke administracije i koliko je važno što je Srbija danas zahvaljujući predsedniku Vučiću zemlja sa takvim ugledom i toliko uvažena da nas je posetio Trampov sin i sreo se sa našim predsednikom i razgovarao o unapređenju naših odnosa. Mislim da je danas veoma važan dan za Srbiji u bilo je važno da evo i sa ove govornice da ponovim prosto u svetlu svih geostrateških odnosa i krize koja se dešava u svetu koliko je važno što nas je desna ruka političara broj jedan u svetu posetila i srela se sa našim uvaženim predsednikom. Dok neki pokušavaju da ruše našu zemlju i pokušavaju da oslabe i ekonomiju i uopšte snagu naših i stranih investicija i sve ono što smo ostvarili počev od 2012. godine od kako je na čelo naše zemlje došao Aleksandar Vučić, mi se borimo svakodnevno za dalji rast i razvoj naše ekonomije, za dalji napredak privrede, za dalje jačanje domaće privrede, za dalje privlačenje stranih direktnih investicija. Borimo se za otvaranje novih radnih mesta. Borimo se za to da budemo ove godine prva ili jedna od dve najbrže rastućih ekonomija u svetu. U svetlu te činjenice, mi smo i prethodne godine i ove godine izašli sa veoma atraktivnim i povoljnim nikada do sada takvim konkursima za domaću privredu, kada su u pitanju subvencije i podsticaji u vidu bespovratnih sredstava, po nekoliko kategorija prepoznavajući neke male kategorije koje možda u prethodnom periodu nisu bile toliko istaknute i prepoznate kroz neka davanja kroz Ministarstvo privrede. Istakla bih nekoliko, imajući u vidu da je veoma značajan iznos plasiran, 5,2 milijarde dinara ukupno plasiranih sredstava, kombinovanih bespovratnih 2,5 milijarde iz budžeta Republike Srbije, dok su preostala sredstva kombinovana sredstava što poslovnih banaka, što Fonda za razvoj pod veoma povoljnim kamatnim stopama. Kao jedan od najatraktivnijih programa koji smo podržali sa 200 zahteva u iznosu od 795 miliona, čak bespovratnih sredstava, odnosno 1.890.000.000 ukupno, Program podrške malim i srednjim preduzećima za nabavku opreme i imali ste prilike, dragi građani, i prethodnih dana da vidite i u obilascima svih okruga koje je predsednik Vučić obilazio koliko se promovišu ovi programi Ministarstva privrede, odnosno Vlade Republike Srbije i koliko zaista naši privrednici koriste ova sredstva, koliko nabavljaju opremu, unapređuju svoja poslovanja, podižu kvalitet ili kapacitet svojih proizvodnih pogona i u odnosu na to uvećavaju ukupan obim poslovanja, odnosno ukupne prihode, zapošljavaju nove zaposlene ili automatizuju svoje proizvodne procese i u odnosu na to se penju na određenu lestvicu da mogu da budu izvozno orjentisani i da osvajaju zajedno sa nama i vođeni politikom Aleksandra Vučića i nova tržišta poput Kine, Egipta, Emirata i svega onoga što smo i danas pominjali, a dotaći ću se svakako i tih važnih tema. Program „Razvojna šansa“ 45 zahteva podržano sa 1,27 milijardi dinara. Po prvi put smo izašli sa 100% bespovratnih sredstava i prepoznali kategoriju starih umetničkih zanata kojih je zanatlija veliki broj registrovano u našoj zemlji. Ministarstvo privrede i sertifikuje njihovu delatnost i u tom smislu smo se opredelili da ih posebno podržimo i da opredelimo samo za njih jedan poseban konkurs. Dakle, 174 zahteva podržano sa ukupno 47 miliona dinara bespovratnih sredstava. Znači, svaki stari zanatlija ili onaj ko se bavi domaćim radinostima je dobio po 300 hiljada dinara bespovratnih sredstava koja može da uloži u repromaterijal ili bilo šta što mu je neophodno za poslovanje. Zatim, Program podrške za razvoj preduzetništva žena na selu, gde smo podržali 104 zahteva sa 50 miliona dinara i taj program smo radili sa Ministarstvom za brigu o porodici i demografiju. Veoma uspešna realizacija tog programa gde smo podržali žene u ruralnim područjima i na taj način pokušali da ih ekonomski osnažimo da ostanu u sredinama u kojima posluju i rade i da na taj način uvećaju obim svog poslovanja i da nemaju želju ni potrebu da idu ka nekim velikim gradovima sa svojim porodicama. Program podrške jačanju kapaciteta poslodavaca uključenih u dualno obrazovanje, podržan sa 113 zahteva u ukupnom iznosu od 49 miliona dinara. Veoma interesantan konkurs koji smo radili u saradnji sa Kancelarijom za dualno obrazovanje, gde smo po prvi put podržali one koji obučavaju našu decu, znači mentore. Ovoga puta nismo izašli sa stipendijama za đake, nismo izašli sa posebnom podrškom za poslodavce, nego smo izašli sa podrškom ka poslodavcima koji su dužni da usmere ka mentoru, odnosno onom čoveku, onom zaposlenom kod tog poslodavca koji direktno obučava naše dete u procesu dualnog obrazovanja. Zatim Program podsticanja razvoja ženskog preduzetništva i žena samohranih roditelja. Tu kategoriju smo posebno istakli u ovom konkursu i procenat bespovratnih sredstava je bio viši ukoliko je žena samohrani roditelj. Podržali smo ukupno 257 zahteva sa 1,04 milijarde dinara. Podržali smo naravno početnike u poslovanju i naše mlade i ukupan iznos koji smo plasirali ka mladima i star apovima iznosi 427 miliona dinara. Po prvi put smo izašli sa Programom koji se tiče prerađivačke industrije, odnosno dela lova, ribarstva, proizvodnje vina, piva i drugih destilata i podržali smo 18 zahteva u visini od 121 milion dinara. Ovo su bili podaci koje sam istakla za 2024. godinu, a u svetlu velikog interesovanja mi smo naravno izašli i ove godine sa posebnim programima prateći politiku Aleksandra Vučića, koja se odnosi na naše mlade i na ono što je država uradil kada je u pitanju opredeljivanje sredstava, odnosno krajnja podrška ka mladima od 20 do 35 godina u kupovini njihove prve nekretnine. Ministarstvo privrede u saradnji sa Fondom za razvoj na inicijativu predsednika Republike, gospodina Vučića, izašli smo sa posebnim programom koji se tiče kreditiranja svih mladih koji su vlasnici i osnivači preduzetničkih radnji ili privrednih društava starosti od 20 do 35 godina. Znači, apsolutno pratimo kreditnu liniju koja se tiče nabavke stanova. Pandam tome smo uradili da ih osnažimo ekonomski kada je u pitanju njihovo obavljanje privredne delatnosti u vrednosti od milijardu dinara. Ja bih istakla sada pojedinosti koje se tiču te kreditne linije, imajući u vidu da smo izašli sa nikada povoljnijim paketom. Znači, maksimalni iznos po pojedinačnoj aplikaciji može biti do pet miliona dinara uz primenu kamatne stope od 1,5% svega na godišnjem nivou. Šta to znači? Da za pet miliona dinara da za ceo period otplate od 78 meseci koji uključuje 18 meseci grejs perioda i 60 meseci otplate samog kredita iznosi svega nekih 300 hiljada dinara, što, složićete se, verujem, veoma su povoljna sredstva. Želeli smo da posebno motivišemo mlade, da im damo vetar u leđa, da ih ekonomski osnažimo i da osnuju star apove i da započinju svoje biznise i da u odnosu na to realizuju svoje ideje, ali i da ih osnažimo ekonomski u nekim postojećim privrednim društvima, odnosno preduzetničkim radnjama u kojima već rade i eventualno upošljavaju još po nekog člana porodice. Koristim priliku, veliko je interesovanje, sredstava ima još i ja pozivam sve naše mlade starosti od 20 do 35 godina da se jave Ministarstvu privrede i Fondu za razvoj. Dosta je ovo nešto što i može mnogo pomoći, imajući u vidu da smo veoma izašli sa fleksibilnim uslovima koji se tiču namene tih sredstava namene ulaganja gde ta sredstva mogu biti uložena i u adaptaciju poslovnog prostora, u nabavku novog poslovnog prostora, nabavku transportnih vozila, odnosno dostavnih vozila i čak do 30% smo odobrili da može biti uloženo u trajna obrtna sredstva i da na taj način mogu dobiti dodatni zamajac, ali svakako i u nabavku opreme koja im znači za njihovo poslovanje. Ono što bih takođe iskoristila priliku i što smo u svetlu 25 do 30 godina starosti dozvolili našim mladima da podnesu zahtev, da jeste da podnesu zahtev za 35 najoriginalnijih ideja, upravo te kategorije starosti i da po tom osnovu dobiju čak 500.000 dinara od Ministarstva privrede, bespovratnih sredstava u kontekstu realizacije te njihove poslovne ideje. Ono na čemu Ministarstvo privrede intenzivno radi u prethodnom periodu, a što je negde i uloga Ministarstva privrede jeste da razvija i podiže kapacitete industrijskih zona, odnosno infrastrukturno opremanje industrijskih zona kako bi spremni dočekali nove investitore, prevashodno u ruralnim područjima, prevashodno tamo gde hoćemo da smanjimo stopu nezaposlenosti, odnosno da dovodimo nove investitore. Po javnom pozivu tokom prošle godine mi smo finansirali 31 opštinu sa posebnim akcentom ka ruralnim područjima, kada je u pitanju i izgradnja infrastrukture u industrijskim zonama, ali i podizanje kapaciteta turističkih kapaciteta u funkciji privredne aktivnosti, odnosno takođe podizanje privredne aktivnosti. Ja ću biti slobodna da uključujući i one projekte koje smo odobrili u 2025. godini, da ih pomenem imajući u vidu njihov značaj. U Adi se radi uređenje terena ono doma kulture, u Molu i Aleksandrovcu radimo rekonstrukciju i proširenje postrojenja za prečišćavanje vode, prva faza, u vremenu pred nama finansiraćemo i preostale faze, ukupno tri. Aleksinac izvođenje radova na izgradnji dečijeg igrališta sa sportsko-rekreativnim sadržajem, u Apatinu radimo izgradnju biciklističke staze, u Arilju radimo rekonstrukciju ulice Svetog Ahilija u poslovnoj zoni, u Blacu radimo rekonstrukciju dela opštinskog puta prema nalazištu Prebreza, u Boljevcu radimo izgradnju glavnog kolektora i postrojenja za prečišćavanje otpadnih voda u turističkom naselju Rtanj, u Vrnjačkoj Banji radimo sanaciju postrojenja za prečišćavanje vode i rezervoara, u Vladimircima radimo izgradnju dela ulica novoprojektovana izgradnja ulica Nova 14, takođe u funkciji industrijske zone, u Vranju radimo izgradnju drumskog mosta na saobraćajnici do slobodne zone Vranje, u Vršcu radimo izgradnju vidikovca na Guduričkom vrhu, u Vršcu takođe radimo i opremamo industrijsku zonu Sever koja će obezbediti nove kapacitete, odnosno prostor za dovođenje novih investitora, u Žagubici radimo rekonstrukciju putne infrastrukture u naselju Breznica, u Žitištu radimo sanaciju dela objekta doma kulture u Ravnom Topolovcu, u Zrenjaninu radimo izgradnju kružne raskrsnice i javne rasvete u radnoj zoni Jugoistok 2B, u Ivanjici radimo izgradnju otvorenog gradskog bazena i turističko-rekreativnoj zoni na Jankovića polju, u Irigu radimo izgradnju novog kompleksa javnog parka, u Ljigu radimo rekonstrukciju glavnog gradskog turističkog manifestacionog trga, u Ljuboviji unapređenje vodosnabdevanja industrijske zone, u Mionici radimo rekonstrukciju saobraćajnica u naseljenom mestu Berkovac, u Nišu radimo veoma važan projekat vrednosti 281 milion dinara na izgradnji korita Suvodolskog potoka, to je infrastrukturni projekat koji je direktno vezan za deo industrijske zone gde posluje veliki nemački proizvođač „Palfinger“, u Novom Sadu radimo važan projekat zacevljenje kanala S800, u Osečini radimo rekonstrukciju pristupnih saobraćajnica radi povezivanja sa industrijskom zonom, u Odžacima radimo izgradnju pešačke staze na teritoriji opštine Odžaci, odnosno u naseljenim mestima Deronje, Karavukovo i Srpski Miletić, u Petrovcu na Mlavi radimo na modernizacije saobraćajne infrastrukture u cilju razvoja turizma, u Pećincima radimo na izgradnji i rekonstrukciji saobraćajnica u radnoj zoni Šimanovci, u Priboju radimo na sanaciji ulica u gradskom području Priboja i završiću sa još nekoliko opština i gradova, u Svilajncu uređenje saobraćajnica, u Subotici izgradnju distributivne vodovodne mreže u industrijskoj zoni, u Surdulici rekonstrukciju i dogradnju mosta na reci Vrli, u Titelu rekonstrukciju vodovodne mreže u opštini Titel i u Čajetini stavljamo u funkciju prizemlje i galerije poslovno-turističkog objekta „Gold gondole“. Kada je u pitanju privredna aktivnost i uopšte pružanje mogućnosti našim privrednicama da se otvore ka novim tržištima, ja ću podsetiti da je 1. jula prošle godine stupio na snagu Sporazum o slobodnoj trgovini sa Narodnom Republikom Kinom, a to ponavljam i ponoviću ovom prilikom isključivo zahvaljujući odnosu našeg predsednika gospodina Vučića sa predsednikom Sijem i njihovim odnosima je uspostavljena i ta vrsta saradnje, odnosno zaključen sporazum koji našoj privredi, našim privrednicima omogućava da preko 10.000 proizvoda izvoze u bescarinskom režimu ili sa opadajućom carinskom stopom u periodu pred nama koji će omogućiti da cenovno budemo potpuno konkurentni na tom velikom tržištu i da budemo još više izvozno orijentisani imajući u vidu da kvalitetom mi uvek može da budemo konkurentni kad su u pitanju ta velika tržišta, imajući u vidu da mi imamo jaku privredu, jaku industriju, pogotovo prehrambene proizvode. To smo već dokazali u prethodnom periodu imajući u vidu da je izvoz u NRK već krenuo. Ja ću u petak ispratiti kontejner koji krenuti sa srpskim proizvodima. Borimo se za to da vina vinarije Aleksić budu uvrštena na redovne letove „Ksjamen era“, da sir, mlečni proizvodi, suhomesnati proizvodi, destilati, rakije se nađu na letovima „Kjamen era“, da se nađu u njihovim marketima, da se naš med prodaje u trgovinskim lancima u gradu Sjamenu. U petak ću ispratiti prvi kontejner koji se tiče prvog kontingenta koji će biti izvežen po osnovu ovog zaključenog sporazuma i veoma se radujemo. Očekujemo u narednom period intenziviranje te radnje. Ono što je važno i što se danas pred vama poštovani poslanici nalazi, to je sporazum i sa emiratima i sa Egiptom. Kolega Selaković i prvi potpredsednik Vlade je o tome nešto više govorio. Ono što ću istaći jeste činjenica da ovi sporazumi opet zahvaljujući ličnom odnosu sa liderima tih zemalja, odnosno našeg predsednika i lidera tih zemalja su nam omogućili da će se srpska privreda naći u narednom periodu, odnosno srpski proizvodi na tim velikim tržištima, što će daleko povećati našu konkurentnost, ali izvoznu orijentisanost naših kompanija gde će moći da uvećaju ukupne poslovne prihode, odnosno moći će da zapošljavaju i povećavaju proizvodne pogone i povećavaju svakako i broj zaposlenih. Ono što je veoma važno, na tarifnoj listi tih proizvoda su uvršteni zaista oni proizvodi sa kojima možemo biti konkurentni. Predsednik Vučić je pre nekoliko dana u jednoj od poseta kada smo bili u Vršcu istakao primera radi da će jabuka koja je bila u režimu carinske stope od 40% sada biti moguće izvesti je u tu zemlju po carinskoj stopi od 0%. To vam dragi poslanici, dragi građani govori u prilog tome koliko ćemo moći biti konkurentni, koliko će kapaciteti srpske privrede zahvaljujući ovim sporazumima moći u narednom periodu da rastu i da budemo sve više izvozno orijentisani, a svakako sledeći politiku Aleksandra Vučića i sve ono što radi i bori se za srpsku privredu, za Srbiju, živela Srbija. 

MARINA RAGUŠ: Hvala gospođo ministar. Ministar informisanja i telekomunikacija, gospodin Dejan Ristić. Izvolite. 

DEJAN RISTIĆ: Hvala najlepše. Poštovana gospođo predsedavajuća, uvažene dame i gospodo narodni poslanici, poštovani građani, uvažene koleginice i kolege članovi Vlade, dozvolite mi pre svega da naglasim to da se tokom ovog prvog redovnog zasedanja pred vama narodnim poslanicima nalaze dva zakona iz nadležnosti Ministarstva informisanja i telekomunikacija. Prvi je Predlog zakona o potvrđivanju akata Svetskog poštanskog saveza, a drugo je sistemski zakon, Zakon o poštanskim uslugama. Kratko ću se osvrnuti na njih, a onda kao ministar zadužen za oblast javnog informisanja i na stanje u medijima, posebno imajući u vidu aktuelne događanje, odnosno pokušaj blokada oba javna medijska servisa. Kada govorimo o Predlogu zakona o poštanskim uslugama, o kojima ste glasali, ali budući da nije bilo amandmana na taj zakon, dozvolite mi da se ipak na njega osvrnem, pre svega da zahvalim narodnim poslanicima na tome što su dali podršku Predlogu zakona o poštanskim uslugama na kome je izuzetno dugo rađeno, ne samo od strane stručnjaka Ministarstva, već poštanskih operatora, RATEL-a i brojnih drugih partnera. Ono što mislim da nije dovoljno poznato ni narodnim poslanicima ni javnosti, izneću u nekoliko rečenica. Pre svega, ubrzani razvoj tržišta poštanskih usluga, značajne promene u potrebama i zahtevima korisnika za poštanskim uslugama kao i činjenica da Republika Srbija kao kandidat za članstvo u EU svoje propise treba da usklađuje sa evropskim, uslovili su potrebu za izmenama postojećeg zakona koji je donet još 2019. godine. Naime, ubrzani razvoj i primena novih informacionih tehnologija nametnuli su potrebu za novim rešenjima i pogodnostima za korisnike, posebno u pogledu brzine i kvaliteta pružanja poštanske usluge. Takođe, razvojem elektronske trgovine, poštanska delatnost dobija sve važniju ulogu i stalno se uvećava broj građana koji elektronskim putem poručuju robu, koja im se putem paketnih i ekspres pošiljaka dostavlja. Prema podacima Republičkog zavoda za statistiku, tokom 2023. godine beleži se rast broja korisnika koji obavljaju trgovinu putem interneta, što odgovara i prikazanom trendu obima pošiljaka daljinske prodaje. Podaci govore da tokom 2023. godine 26% korisnika interneta nikada nije koristilo uslugu kupovinu putem interneta i upravo se u ovom delu očekuje dalji rast obima poštanskih pošiljaka, odnosno obima pošiljaka koje su posledica daljinske prodaje, pre svega u okviru ekspres pošiljaka u unutrašnjem poštanskom saobraćaju. S obzirom na to da se posredstvom daljinske prodaje kupljena roba dostavlja najčešće u paketskim pošiljkama, očekuje se ekspanzija i modifikacija ovih vrsta pošiljaka u narednom periodu, a ona je direktno povezana sa stopom rasta potrošačkih cena, inflacije, kupovne moći stanovnika. Sposobnost da se prepoznaju potrebe korisnika i da se usluge prilagode njihovim zahtevima biće ključna za dalji razvoj poštanskih usluga. Pošiljke koje su posledica daljinske prodaje čine skoro 44% ukupnih ekspres pošiljaka u 2023. godini na tržištu Republike Srbije, odnosno obim pošiljaka od daljinske prodaje iznosi 20 miliona 481 hiljadu dinara u 2023. godini. Sa druge strane, ono što je poseban i globalni a i nacionalni izazov, ogleda se u padu obima tradicionalnih pismonosnih usluga za koje je potrebno obezbediti održivost univerzalne poštanske usluge i omogućiti da svaki građanin može da primi ili preda pismonosnu pošiljku na bilo kom delu teritorije, čiji prenos često nije ekonomski isplativ za poštu Srbije. Naime, univerzalna poštanska usluga je najmasovnija kategorija poštanskih usluga i broji više od 226 miliona usluga u 2023. godini u Srbiji, dok je u okviru ostalih poštanskih usluga realizovano preko 51 milion poštanskih usluga, dakle skoro četiri puta manje. Međutim, ostale poštanske usluge kao značajno skuplje ostvaruju za 50% veći prihod. Univerzalna poštanska usluga je ostvarila prihod od 13,4 milijardi dinara, dok su ostale poštanske usluge ostvarile prihod od preko 20 milijardi dinara. Održivost ovog seta usluga predstavlja jedan od najznačajnijih zadataka za nas, imajući u vidu značaj iste za sve građane Republike Srbije. Stoga je Zakonom o poštanskim uslugama predviđen čitav niz novina, koje se ukratko ogledaju u sledećem - pojednostavljivanje procedura, skraćenje i pojednostavljivanje procedure pribavljanja dozvole za pružanje poštanskih usluga, veća transparentnost, omogućavanje informisanosti korisnika kroz uporedne cene i geografsku rasprostranjenost poštanskih usluga na sajtu RATEL-a, šira primena paketomata. Pored prijema, omogućava se i slanje pošiljaka putem paketomata i drugih savremenih tehnologija. Dalje, elektronsko obaveštavanje korisnika, tj. korisnici će biti obaveštavani u slučaju neuspele dospele pošiljke elektronskim putem, putem SMS-a, mejla i drugim pisanim putem, uz instrukcije za dalje postupanje. Dalje, pojednostavljeno uručenje registrovanih poštanskih pošiljaka. Registrovana poštanska pošiljka u unutrašnjem poštanskom saobraćaju moći će da se uruči i bez potpisa, uz prethodnu saglasnost primaoca preko kućnog odnosno zbirnog sandučića, paketomata, automata ili sigurnih mesta. Imajući u vidu potrebe građana i privrede za uslugama kvalifikovane elektronske dostave kao uslugama od poverenja, u rezervisane usluge Pošte Srbije kao javnog poštanskog operatora, biće uključen i prijem i prenos elektronske poruke u jedinstveno elektronsko sanduče na portalu e-Uprava. Smanjen je i limit rezervisanih pismonosnih pošiljaka sa 50 na 20 grama, u cilju usaglašavanja sa pravnim tekovinama EU iz oblasti poštanske delatnosti, kao i unapređena je zaštita korisnika poštanskih usluga na način da je regulatoru data mogućnost da meritorno, u vansudskom postupku, odlučuje, u cilju rešavanja spora između operatora i korisnika. Konačno, za otkupne poštanske pošiljke predviđeno je da se otkupni iznos isplaćuje pošiljaocu na tekući račun ili prosleđuje poštanskom uputnicom ili novčanom doznakom, umesto putem poštanskih pošiljaka u skladu sa propisima o sprečavanju pranja novca i finansiranju terorizma. Ono što želim da podelim sa svim građanima Republike Srbije jesu podaci o prihodu poštanske delatnosti u prethodnih pet godina. Tokom 2019. godine ukupan prihod od poštanske delatnosti iznosio je 21,2 milijarde, a tokom 2023. godine 33,57 milijardi. U istom tom periodu, obim poštanskih usluga, u milionima poštanskih usluga, 2019. godine - 308,7 miliona poštanskih usluga u Srbiji, 2023. godine - 277,7 miliona poštanskih usluga u Republici Srbiji. Još jednom zahvaljujem na tome što ste podržali Zakon o poštanskim uslugama i izražavam nadu da ćete podržati i Predlog zakona kojim se ratifikuju akti Svetskog poštanskog saveza. Kada govorim o oblasti javnog informisanja, što je takođe u resoru ovog ministarstva, pre svega želim da vas obavestim da aktuelni pokušaj blokada oba javna medijska servisa nisu, kao što možete da primetite, uspeli, dakle, oba javna medijska servisa emituju svoj program. Želim da zahvalim pripadnicima Ministarstva unutrašnjih poslova na tome što su omogućili da oba javna medijska servisa emituju svoj program, ali takođe želim i da osudim sve one koji su posegnuli za nasilnim metodama, za kršenjem propisa, za kršenjem Zakona o javnom informisanju i medijima i Zakona o javnim medijskim servisima, pod parolom mirnih protesta, koji su u stvari nasilni, jer se onemogućava slobodno kretanje građana, onemogućava se nesmetan ulazak i izlazak zaposlenih iz oba javna medijska servisa, ali takođe ugrožava se i njihova bezbednost. Tokom današnjeg dana, neodgovorni pojedinci isključili su dotok gasa u zdanje Radio-televizije Vojvodine u Novom Sadu, što je moglo da izazove i tragične posledice. Samo zahvaljujući brzoj intervenciji tehničkih službi, uz asistenciju pripadnika Ministarstva unutrašnjih poslova, dotok gasa je obnovljen u zdanje Radio-televizije Vojvodine i na taj način su izbegnute moguće i tragične posledice koje su mogle da odnesu živote i zaposlenih i svih onih koji se trenutno nalaze u zdanju Radio-televizije Vojvodine. Medijska scena u Srbiji je dinamična, ona je pluralna. U ovom trenutku u Srbiji deluje 2.200 medija, 76 novinarskih udruženja, blizu 1.400 proizvođača medijskih usluga, odnosno osnivača medija, tri regulatorna, odnosno samoregulatorna tela, tri sindikata sa nacionalnom pokrivenošću i blizu 10 sindikata sa lokalnom i regionalnom pokrivenošću, što znači da medijsku scenu čini negde oko 4.000 pravnih subjekata. Sa druge strane, imajući u vidu aktuelnu društvenu krizu u Republici Srbiji, potpuno je jasno da se kao poseban mehanizam ili platforma za sprovođenje obojene revolucije koristi medijska scena, odnosno čitav niz medija i pojedina medijska udruženja koja jesu formirana i koja deluju kao grupe za pritisak, a ne kao medijska udruženja ili kao konkretni mediji. Tu pre svega mislim, i biću potpuno otvoren, na medije u okviru "Junajted grupe", koji u kontinuitetu krše propise, krše medijske zakone i ne samo medijske zakone, već i profesionalne i etičke standarde, kako nacionalne, tako i međunarodne. Nažalost, nisu jedini u tome. Ono što želim posebno da istaknem, Ministarstvo informisanja i telekomunikacija je ove godine, zahvaljujući podršci Vlade Republike Srbije i predsednika Republike, alociralo sredstva veća za 60% u odnosu na prethodnu godinu za oblast javnog informisanja i to je najveće povećanje sredstava za oblast javnog informisanja u Srbiji iz godine u godinu od 2000. godine. U toku su medijski konkursi koje je raspisalo, u skladu sa zakonom, Ministarstvo informisanja i telekomunikacija i na tim konkursima koji traju do 17. marta opredeljena su sredstva koja, ponavljam, do sada nisu u tom iznosu opredeljena, dakle, ona su veća za 60% u odnosu na prethodnu rekordnu godinu. Ono što takođe želim da izjavim i da kažem to je da je potreba za dijalogom nešto što je, čini mi se, nikad, nikad nasušnije nego u ove naše dane. Medijska scena jeste poprište otvorenih pretnji, poziva na rušenje ustavnog poretka, poziva na vršenje nasilja. To nasilje se nažalost materijalizovalo u prethodnim danima kroz brojne slučajeve vršenja nasilja u javnom prostoru. Jedna od žrtava tog nasilja bio je i moj uvaženi kolega Selaković koji je napadnut pre nekoliko dana. Mogli ste da primetite na tom slučaju kako izgleda kampanja širenja neistina od strane pojedinih medija koji su odmah izašli sa tvrdnjom da nije došlo do fizičkog napada već isključivo do verbalnog okršaja. Bez obzira što je počinilac priznao da je izvršio fizički napad i nagodio se sa Tužilaštvom, dakle pravosnažno sankcionisan, i dalje nema izvinjenja pojedinih medija zbog toga što su od petka uveče pa do sa vodili i još uvek vode kampanju koja treba da zbuni, uplaši, uznemiri našu javnost, a ta kampanja je usmerena pre svega i u kontinuitetu ka ličnosti predsednika republike, članova njegove porodice, pojedinim članovima Vlade, javnim funkcionerima, ali i brojnim građanima koji su se našli na meti tih medijskih grupa koje sistematično, organizovano, u kontinuitetu targetiraju, dehumanizuju i kriminalizuju čitav niz naših građana počev od običnih građana, pa do nosilaca najviših državnih funkcija. Ono što jeste važno i što želim da istaknem to je da i ova društvena kriza će uskoro doživeti svoj kraj, u to nemam ni najmanju dilemu. Verujem da će se sve razumno i hladne glave opredeliti za dijalog, i priključujem se pozivima za dijalog. Naše ministarstvo je još od maja prošle godine uspostavilo dijalog unutar medijske zajednice koji nije uvek lak, nekad je i vrlo mučan, svakako je dinamičan kada sa jedne strane imate svega nekoliko zaposlenih u sektoru za javno informisanje i medije, sa druge strane blizu 4.000 pravnih lica u okviru medijske zajednice. Međutim, pokazali smo da kroz taj dijalog možemo da postignemo i prve rezultate koji se ogledaju u značajnom povećanju budžeta za oblast javnog informisanja, u izmeni propisa koji imaju za cilj da relaksiraju procedure i olakšaju sufinansiranje proizvodnje medijskih sadržaja i edukaciju novinara, ali takođe i po evidencijama, odnosno bazama podataka oba nacionalna medijska udruženja tokom prethodne godine zabeležen je za oko 15% manji broj slučajeva ugrožavanja bezbednosti novinara, odnosno ometanja njihovog rada. Ministarstvo će u i u narednom periodu nastaviti da vodi taj intenzivan dijalog, inkluzivan, transparentan, demokratičan u kome ima mesta za svakoga i verujem da ćemo kroz taj dijalog uspeti da damo doprinos razrešenju ove društvene krize. Ono što na kraju želim da kažem imajući u vidu da se polako bliži i vreme za kraj današnje sednice to je da dani koji su pred nama od nas zahtevaju odgovornost, mudrost, staloženost, trpeljivost, zajedništvo i sabornost. Stoga pozivam sve da odustanu od bilo kakvih pokušaja i ideja da vrše nasilje u narednim danima, posebno 15. marta. Upućujem poziv i pridružujem se tom pozivu za dijalog. Dijalog je lekovit, on je potreban i on je jedini mehanizam za izlazak iz društvene krize. Kao istoričar mogu da kažem da takva iskustva imamo i kroz 19. i 20. vek, iz tih društvenih kriza smo izlazili samo jači, jedinstveniji, verujem da će to biti slučaj i ovog puta. Želim da zahvalim svima onima koji se odgovorno i mudro ponašaju, koji štite interese svoje države i prepoznaju značaj očuvanja stabilnosti Republike Srbije i u političkom i u privrednom i u svakom drugom smislu. Ovo govorim i kao neko ko je kao član Vlade zadužen za oblast telekomunikacija. Mi smo prethodne godine postigli izuzetne rezultate u oblasti telekomunikacija, dostigli smo iznos od četiri milijarde i 133 miliona evra prihoda od izvoza IKT usluga. To je najbrže rastuća i najprihodovanija privredna grana u Srbiji, sa oko 115 hiljade zaposlenih. U januaru prethodne godine prosečna plata bila je 227 hiljada dinara, u decembru prethodne godine prosečna plata iznosila je 316 hiljada dinara. Zajednica IT je vrlo dinamična, vrlo brojna, vrlo solidarna i vrlo uspešna i ministarstvo se tu postavilo kao jedan pouzdan i trajan kontinuirani partner IT zajednici. Stoga, mislim da svi imamo razloga da budemo zadovoljni i ponosni na uspehe koje IT zajednica postigla i čitava taj privredni sektor u 2024. godini. Ukoliko uporedimo podatke sa recimo 2012. godinom, tada je celokupan godišnji prihod od izvoza IKT usluga bio svega 376 miliona evra, ponavljam 2024. godine četiri milijarde 133 miliona evra. Verujem da ćemo uprkos društvenoj krizi uspeti da kao IT zajednica, IKT sektor doprinesemo da Srbija ove godine ne bude druga najbrža rastuća ekonomija u Evropi kako je to bila 2024. godine, već da bude prva najbrže rastuća ekonomija u Evropi. Sa tim uverenjem i sa tom nadom, sa tim pozivom da zajedno radimo, zahvaljujem vam poštovani narodni poslanici, na tome što ste podržali Predlog zakona o poštanskim uslugama. Izražavam nadu da će te podržati Predlog zakona o ratifikaciji dokumenata Svetskog poštanskog saveza. Zahvaljujem na pažnji koju ste posvetili ovom izlaganju. Hvala vam. 

MARINA RAGUŠ: Hvala vama, gospodine ministre. Dame i gospodo, zaista vam hvala na vrlo predanom i civilizovanom radu tokom današnjeg zasedanja, baš onako kako dolikuje ovom domu, ovoj Republici i svim građanima Republike Srbije. Sa radom nastavljamo sutra u 10,00 časova.