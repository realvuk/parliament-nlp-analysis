ELViRA KOVAČ: Poštovane dame i gospodo narodni poslanici, nastavljamo rad Prve sednice Prvog redovnog zasedanja Narodne skupštine Republike Srbije u 2025. godini. Na osnovu službene evidencije o prisutnosti narodnih poslanika, konstatujem da sednici prisustvuju 107 narodnih poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice u elektronskog sistema. Konstatujem da je primenom elektronskog sistema za glasanje utvrđeno da je u sali prisutno 101 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Da li predsednika, odnosno od ovlašćenih predstavnika poslaničkih grupa želi da zatraži obaveštenje ili objašnjenje u skladu sa članom 287. Poslovnika. Reč ima narodni poslanik Nenad Filipović. 

NENAD FILIPOVIĆ: Uvažena predsedavajuća, dame i gospodo narodni poslanici i poslanice, mesec mart obiluje datumima koji su od važnosti kako za svetsku tako i za našu javnost počev od 8. marta, Međunarodnog dana žena, 10. marta kada je uspostavljen prvi telefonski poziv, 24. marta početak NATO agresije na Jugoslaviju, 27. mart poznate demonstracije u Beogradu, ali 11. mart kada je preminuo Slobodan Milošević, 12. mart kada je izvršen atentat na Zorana Đinđića i na današnji dan 13. marta, preminuo jedini naš nobelovac Ivo Andrić. Danas se u Srbiji često pominju i 15. i 28. mart, a ja ću se osvrnuti na 21. mart, koji pored toga što je Međunarodni dan poezije, kao i Dan borbe protiv rasne diskriminacije ujedno i Međunarodni dan šuma, koga je ustanovila Generalna skupština UN 2012. godine, pa će moje pitanje biti upućeno Ministarstvu poljoprivrede, šumarstva i vodoprivrede i Javnom preduzeću Srbije šume, jer šume uopšteno govoreći imaju različite aspekt značaja kako na životnu sredinu i klimu, tako i na zdravlje ljudi, a naša obaveza je i prema nama i prema budućim generacijama da podignemo svest ljudi o važnosti šuma, njihovom očuvanju i održivom upravljanju. Da li je činjenica ili nije, da je pošumljeno Srbija oko 30% ili po nekim novim podacima čak 41,4%, što je čak i više nego u Evropi gde ona oko 40%, to nije ni bitno, jer u svakom slučaju moramo veoma ozbiljno shvatiti problem bespravne seče šuma. Kada pogledamo uopšteno Vlada Republike Srbije, prepoznala je tu važnost činjenicom da postoje zakonska regulativa u obliku Zakona o šumama i Zakona o zaštiti prirode, kao i strateški planovi za održivo upravljanja šumama u smislu projekata obnove i pošumljavanja. Projekti poput šuma u školi, „Forest Invest“, kao i pojačan inspekcijski nadzor, tako da je u poslednjih dve godine podneto nekoliko hiljada prijava protiv lica koja su bespravno sekla šumu. Vlada, takođe obezbeđuje znatna sredstva za nabavku sadnog materijala i pošumljavanja. Međutim, i pored toga veliki problem je u Srbiji i dalje bespravna seča, a ja ću se osvrnuti na jug Srbije, naročito planinu Kukavicu od Vučja prema Vranju, kao i na planini Kačar od Predajena prema Vlasinskog jezeru, gde meštani kažu da je stanje alarmantno i da podhitno treba reagovati. Bespravna seča postaje nekontrolisana, a to može da izazove mnoge probleme od već navedenih važnosti za ekologiju i život ljudi do toga da planinski izvori i vode nestaju, meštani sa i oko planine Kačar kod Predajena kažu da su mnogi izvori već presušili, jer je velika količina bukove šume tamo posečena, takođe se pojavljuju i klizišta koja oštećuju puteve. Pod najvećim udarom su šume u privatnom vlasništvu kojih nema ko da čuva, kojih je inače čak 53% od ukupne površine šume. Dakle, bespravno se seku i privatne i državne šume, a svako stablo koje nije obeleženo za seču, a poseče se, podleže prekršaju na osnovu Zakona o šumama. Međutim, i pored ovog zakona imamo sve veći broj bespravne seče, pa je moje konkretno pitanje - kada će se promeniti Zakon o šumama, možda naročito u delu kaznene politike kako bi davao bolje rezultate? Sadašnja kaznena politika možda čak i motiviše prekršioce, jer otprilike jedan kubik ogrevnog drveta vredi kao jedna prekršajna prijava te oni koji vrše ovakav prekršaj stalno se vraćaju na isti. Da li ćete i kako i kada uspostaviti bolju povezanost sa MUP, Ministarstvom ekologije i Ministarstvom pravosuđa koja su i direktno povezana sa ovakvim slučajevima, naročito sada u ekspanziji e-Uprave gde bi se takvi prekršaji evidentirali, a počinioci takvih dela svaki sledeći put rigoroznije kaznili što bi ih dodatno obeshrabrilo? Hvala vam. 

ELViRA KOVAČ: Zahvaljujem. Reč ima narodni poslanik Đorđo Đorđić. Izvolite. 

ĐORĐO ĐORĐIĆ: Zahvaljujem, uvažena predsedavajuća. Dame i gospodo narodni poslanici, nismo se dugo videli, ali evo nas sada ponovo na terenu. Razmišljao sam svo vreme kome da postavim pitanje pošto je Vlada u ostavci pa je malo situacija, blago rečeno čudna, ali evo, postaviću pitanje, pre svega, predsedniku Vlade u ostavci, Milošu Vučeviću. Nije mi jasno, pre nego što se on povukao, pre nego što je podneo ostavku, zašto nije razrešio funkciju neke od ministara kao što je na primer Slavica Đukić Dejanović? Zaista ne znam čemu služi i koja je svrha njenog posla, šta ona radi, čime se ona bavi? Za ova tri, četiri meseca koliko traju ove blokade, gde vlada ovaj haos u državi, jedino što se oglasila je da smanjuje plate prosvetnim radnicima i to je sve. Imala je primer svoga kolege, Branka Ružića, mogla je da sledi njegov primer, mislim da bi to bilo mnogo časnije nego što sedi i ne radi apsolutno ništa. Hteo sam da pitam i sve vas ovde, da li vi znate, da li vi zaista znate pravi razlog zašto su studenti na ulici? Zašto oni šetaju? Šta oni zaista traže? Da vas pitam zašto sve vraćate na pravi politički teren? Koji je razlog zašto to radite? Da li vi znate da nijednog studenta u koloni, apsolutno ne interesuje politika kao takva? Da li vi znate da nijednog studenta ne interesuje vlast, a još manje ih interesuje opozicija? Zašto stalno i stalno iznova vraćate tu istu mantru? Studenti su ustali zato što 35 godina u ovoj državi gledaju bahaćenje, 35 godina imamo istu, konstantno istu priču. Gledaju ljude koji bez škola zauzimaju najviše državne funkcije i to bez ikakvih konsekvenci. Imamo decu koja su pre završetka fakulteta već zaposlena i uhlebljena negde. Nemam nameru da nikoga specijalno etiketiram, ali znate kako, neke stvari posebno u ovoj vlasti za vašeg mandata su postale nesnošljive. Vi imate ljude koji su predsednici opština pa šalju reprezentaciju  . Nešto me slabo drži koncentracija, a Marijan se mnogo dere i onda ću morati više da se derem nego on. Biću kratak, neću baš mnogo pričati, ali želim da iznesem neke stvari koje i mene bune i mene, pravo da vam kažem, nerviraju. Ta bahatost i osionost koja vlada, ona je više nepodnošljiva i zato su studenti izašli i zato oni traže svoje pravo da se izbore za neku drugačiju, pravedniju i slobodniju Srbiju. Niko ne želi da se sukobi, a ja vam garantujem, kao što moj sin, kao što moje dete, ne želi da šeta i želi da uči, ali neke stvari su prosto prevršile svaku meru. Vi imate ljude koji su predsednici opština, pa šalju reprezentaciju, pošto me slabo koncentracija drži, a Marijan se mnogo dere i onda ću ja morati više da se derem nego on. Biću kratak neću baš mnogo pričati, ali želim da iznesem neke stvari koje i mene bune i mene, pravo da vam kažem, nerviraju, ta bahatost i ta osionost koja vlada ona je više nepodnošljiva i zato su studenti izašli i zato oni traže svoje pravo, zato oni traže svoje pravo da se izbore za neku drugačiju, pravedniju i slobodniju Srbiju. Niko, niko ne želi da se sukobi, ja vam garantujem, kao što moj sin, kao što moje dete ne želi da šeta, želi da uči, ali neke stvari su prosto prevršile svaku meru. Vi imate situaciju da ljude koji su direktori javnih preduzeća imaju po pet, šest stanova i da nema nikakve potrebe da oni objašnjavaju odakle to njima. Njihova sila je tako velika da oni nemaju problem da se bukvalno voze automobilima od stotinu hiljada evra i da ne snose nikakve konsekvence i da ih niko ništa ne pita. Ono što bih takođe želeo da pitam i da kažem u stvari, da konstatujem, da ste vi gospodo vlast i da sve ono što se dešava ste najvećim delom odgovorni, ne najvećim delom, nego apsolutno ste odgovorni vi kao vlast i apsolutna vlast i apsolutna vlast i apsolutna odgovornost. Ovo što se dešava sada u Srbiji bojim se da se od ovoga nećemo nikada oporaviti. Ja smatram i mislim da smo mi u jednoj vrsti ludila samim činom da deca od 15, 16 i 17 godina, biraju i glasaju da li će ići u školu ili neće ići u školu. Samo da vas podsetim vi ste vlast i od vas zavisi sve i želim ovim putem, želim da vas pozovem, želim sve građane Srbije da pozovem da 15. marta svi smirimo strasti, da svako izrazi svoje mišljenje. Mi smo u velikom postu i molim građane još jednom dosta je padalo srpske krvi, dosta je ratova, dosta je podela, ja molim sve da 15. marta preovlada razum. Hvala. 

ELVIRA KOVAČ: Zahvaljujem. Reč ima narodni poslanik Miloljub Albijanić. Izvolite. 

MILOLJUB ALBIJANIĆ: Uvažena potpredsednice, koleginice i kolege narodni poslanici, curi mi vreme poštovana predsedavajuća, molim vas pola minuta mi je otišlo zbog njihove diskusije, molim da se to uračuna. Uvažena potpredsednice, kolege i koleginice i narodni poslanici, tražim obaveštenje od ministra unutrašnjih poslova šta je učinio da se 15. marta obezbedi javni red i mir? Uloga MUP-a je pre svega da obezbedi javni red i mir. Retorika reči koje čujemo poslednjih dana ne idu u prilog tome da svi zajedno pozivamo na razum i mir toga dana. Molim vas da to učinimo. Preklinjem vas da to učinimo. Da do ni do kakvih neželjenih situacija ne dođe. Dakle, pitam ministra unutrašnjih poslova da li je izdao odgovarajuća uputstva, da li je prema svedočenjima iz javnosti o mogućim problemima preduzeo odgovarajuće mere prema licima kojih predstavljaju potencijalnu opasnost? Da li je povećao bezbednost u zatvorima u Srbiji? Da li je dobio potrebne informacije o tome da li je utvrdio činjenično stanje o tome kako je policajac povredio policajca ispred RTS-a? Da li je dobio potrebna obaveštenja o potencijalnim traktorima kao opasnostima na putu 15.marta, itd? Najveće vrednosti su život i zdravlje ljudi. Ja prosto verujem da svi u Srbiji ne želimo da ičiji život bude ugrožen toga dana, da iko bude povređen. Apelujem na razum, ljude na mir. Pustite studente neka dostojanstveno demonstriraju. Da li je ministar unutrašnjih poslova napravio bezbednosne procene za Pionirski park? Da li će okružiti policija i obezbediti to mesto? Tražim da se obezbedi tog dana javni red i mir koje su najveće vrednosti čovečanstva. Ljudi, to su istina, to je sloboda, to je pravda. Postoje i druge vrednosti kao što su lepota, itd. Čemu mi služimo ovde u parlamentu ako ne služimo tome da doprinosimo dobrobiti Srbije i čovečanstva u celini? Pa, to znači da moramo da vodimo računa koji rečnik upotrebljavamo, kako govorimo, da ljude ne zavađamo, već da utičemo da taj dan protekne najmirnije moguće. Prethodnom svom obraćanju molio sam i kumio i ponovo molim Njegova svetost patrijarha srpskog i predsednika Srpske akademije, da zajedničkim snagama pozovu na mir i dijalog. Mir je najvažniji tog dana, mora to doći do svesti ljudi, mora doći do svesti ljudi, valjda iskrena ljudska zabrinutost danas. Nije valjda da smo dotle došli da Srbin podiže ruku na Srbina? Smirite strasti svi ljudi, pozovite na mir, na dostojanstvo, neka svi državni organi to zajednički učine, molim i preklinjem patrijarha srpskog Njegovu svetost i predsednika SANU, da takođe to učine. Valjda je jasno da je previše zagrejana atmosfera i da može doći do neželjenih situacija. Nemojmo to dozvoliti, budimo dostojni trenutka u kome se nalazimo. Hvala. 

ELVIRA KOVAČ: Reč ima narodni poslanik Aleksandar Ivanović. Izvolite. 

ALEKSANDAR IVANOVIĆ: Zahvaljujem. Poštovani građani Srbije, ovde se pre svega vama obraćam i moram u startu da kažem da sam i sam sebi postavio pitanje zbog svrsishodnosti ovog današnjeg nastupa, jer nije moja ideja da ovde danas polemišem sa vama, nego da se obratim građanima Srbije. Mnogo toga nije normalno u vođenju ove sednice, mnogo toga nije normalno u državi u kojoj danas živimo. Podsetiću vas da je ovo sednica koja će ostati upamćena u istoriji srpskog parlamentarizma, jer je ovo sednica na kojoj se konstatuje ostavka premijera i pad Vlade. Premijer koji je podneo ostavku, jer je iz prostorija stranačkih za koje je bio zadužen, su izašli batinaši i bejzbol palicama devojci, studentkinji slomili vilicu na tri mesta, i to nije normalna atmosfera za život, za demokratiju, to nije normalna atmosfera u koju građani Srbije moraju da žive. Pitanje koje želim da postavim nadležnima u Ministarstvu policije, šta radite, a imate vrlo kratak rok, a rok je od 48 sati, da ove nesrećne ljude u parku preko puta, uklonite odatle i da taj skup proglasite skupom visokog rizika i da im objasnite zašto su oni su suštinski dovedeni tu. Ti nesrećni ljudi koje dovodite iz cele Srbije, primaju dnevnicu od 50 do 100 evra. Njihova uloga nije da kampuju, nisu oni ograđeni tamo da im neko ne bi ušao u kamp, nego da u subotu ne beže iz tog kampa. Neko mora njihove glave da razbije, da bi dobili povod i slike koje vlast hoće. Gde nastaje problem? Studenti i građani koji se svih ovih meseci okupljaju na poziv studenata nisu ti ljudi. Skupljate sve kriminalce po Srbiji, i to odlično znate, zna policija, do poslednjeg narko-dilera dovlačite u Beograd. Ali, ne sa namerom da se ti ljudi suprotstave studentima, ti ljudi moraju da polome glave ovima u Pionirskom parku, da bi ceo svet imamo slike nasilja u Beogradu, koje ćete vi na vašim medijima da predstavljate kao organizaciju studenata. Na isti način na koji ste pokušali ovo sramno da prikažete kao napad studenta bokserom na policajca, a ceo svet je video snimke vrlo jasne i precizne da je ovaj udarac zadao kolega kolegi. Molim vas, studenti mesecima unazad vrlo jasno pokazuju i na Slaviji, i na Autokomandi, i u Novom Sadu, i u Kragujevcu i u Nišu, da tu ne da nema nasilja, jedan izlog nije slomljen, čaša jedna nije slomljena. To su ljudi koji kada se povuku sa skupa sami skupe đubre koje ostaje iza njih, do poslednjeg papira. Ti ljudi neće nikakvom nasilju pribeći u subotu. Vi to znate i zato regrutujete kriminalce koje ćete infiltrirati u redove građana i studenata, da bi izazvali to nasilje. Postavite pitanje, ljudi, sami sebi, zašto studente širom zemlje, koji špartaju uzduž i popreko, stotine kilometara su prošli, narod dočekuje u onakvim atmosferama? Zašto ih dočekuju u suzama, zagrljaji, zašto se grle i ljube nepoznati ljudi? Otkud takva kulminacija emocija? Ja ću vam odgovoriti. Zbog 13 godina laži i prevara koje im servirate. Svaku situaciju ste u ovoj zemlji objasnili i podvukli na ovaj način. Eksplodiralo je. Ljudi to više neće i ne mogu da trpe. Šaljem apel policiji, među vama je većina ubedljiva časnih ljudi. Niko vas ne poziva da se svrstavate na jednu ili drugu stranu. Pozivam vas da se svrstate na stranu Srbije i građana Srbije. Vi na svojim reverima nosite zastavu Srbije. Vi Srbiji odgovarate. Vi ste časni policajci. Nemojte u subotu da bacite ljagu na svoju karijeru i na sve ono časno što ste radili, služeći ovom narodu i ovoj državi. A to će biti ako pokušate da sačuvate kriminalnim radnjama ovu vlast. Pozivam građane Srbije, i time završavam, studenti su vas pozvali, to će biti veliki građanski plenum u subotu, gde će Srbija pokazati, ne samo ovoj vlasti da ovo više ne može, nego i svakoj budućoj, da Srbija nije privatna država. Hvala. 

ELVIRA KOVAČ: Pet minuta je predviđeno za postavljanje pitanja. Sledeća reč ima narodna poslanica Mirka Lukić Šarkanović. Izvolite. 

MIRKA LUKIĆ ŠARKANOVIĆ: Hvala, predsedavajuća. Poštovani, možda će u ovom trenutku i u ovoj situaciji ovo moje pitanje delovati bespredmetno i delovati trivijalno, ali verujte da nije tako, jer svi znamo da zdrav čovek ima hiljadu želja, a bolestan ima samo jednu. Stoga znamo i podaci su nam dostupni da stanovništvo Srbije stari, da mi već spadamo u staro stanovništvo. Prosečna starost stanovnika Srbije je 44 godine, odnosno tačnije 43,9, prema podacima iz jula 2024. godine. Podsetiću da je 60-ih godina prošlog veka prosečna starost stanovnika Srbije bila 29 godina. Dakle, sa starenjem raste i broj bolesti koje su vezane za starenje, to su tzv. degenerativne bolesti, ali i napreduju, progrediraju bolesti koje su već postojale. To su najčešće bolesti disajnih organa, bolesti srca, bolesti bubrega itd, ali i neurološke bolesti. Međutim, ono što zabrinjava i što je alarmantno jesu zapravo maligne bolesti u Srbiji. Odmah posle bolesti srca i krvnih sudova, maligne bolesti, različite maligne bolesti, uzrok su oboljevanja i umiranja velikog broja ljudi. Podaci su zaista alarmantni, 42.000 ljudi je prošle godine obolelo od malignih bolesti, a 20.000 je, nažalost, preminulo. Potrebe za lečenje ovih bolesnika su zaista velike, a posebno za negu i lečenje onih koji su u završnoj fazi ovih neizlečivih bolesti. Prevencija je, naravno, značajno napredovala, posebno zadnjih godina. Takođe, lečenje i nabavljanje inovativnih lekova, savremenih tehnologija, ali još uvek je broj ovih pacijenata jako veliki. Ovim pacijentima potrebna je sveobuhvatna i široka podrška, i to ne samo zdravstvenog sistema i porodice, već i zapravo cele zajednice. Na kraju svog života, u njegovim poslednjim nedeljama i danima, obeleli trpe, sem fizičkih, i duhovne, socijalne, ali i psihičke probleme, pa pored bola koji je najčešći i najteži pratilac ovih bolesti, tu su i anksioznost, depresija, ali i brojna duhovna pitanja, socijalna pitanja su nešto što zapravo opterećuje ne samo obolelog, već i njegovu porodicu, ali i okruženje. U tom smislu, poslednjih godina, naročito zadnjih 10, u Srbiji je postignut značajni napredak. Formirane su službe kućnog lečenja, takođe dnevne palijativne bolnice, ali i palijativni centri, gde se pacijenti hospitalizuju i gde se ublažavaju tegobe, čime se postižu ne samo poboljšanje stanja obolelog, već i predah i odmor porodice koja ovde trpi zajedno sa obolelim. Ovi pacijenti zahtevaju hospitalni tretman, posebno u zadnjim nedeljama i danima svog života, gde u ovim centrima multidisciplinarni timovi rade sinhronizovano na olakšavanju svih tegoba obolelog. Prema našim propisima, oboleli ima pravo da bude hospitalizovan u ovakvim jedinicama maksimalno dve nedelje u jednom aktu i mora biti premešten sa nekog drugog bolničkog odeljenja gde je prethodno hospitalizovan. Moje pitanje ministru zdravlja je sledeće, zapravo to su tri potpitanja. Da li postoji mogućnost da pacijenti sa ovim bolestima, znači neizlečivim, hroničnim bolestima, u terminalnoj fazi budu hospitalizovani duže od dve nedelje? Da li se može obezbediti da ti pacijenti tretirani od strane svog lekara, izabranog lekara, i službe kućnog lečenja ili dnevne palijativne bolnice budu hospitalizovani u palijativnom centru bez da su prethodno prebačeni sa nekog odeljenja gde su već ležali? Da li postoji mogućnost da se za palijativnu negu opredele dodatni kapaciteti, imajući u vidu da su izgrađeni i grade se novi klinički centri i bolnice? Mislim da bi ovakve mogućnosti umnogome pomogle obolelim od teških neizlečivih bolesti u terminalnom stadijumu, ali i njihovim porodicama, rasteretile bi primarnu zdravstvenu zaštitu, službu kućnog lečenja pre svega i omogućile značajno bolji tretman tegoba ovih bolesnika, koje nisu samo njihove, već i njihove porodice, ali i cele zajednice. Hvala. 

ELVIRA KOVAČ: Zahvaljujem. Reč ima narodni poslanik Aleksandar Marković. Izvolite. 

ALEKSANDAR MARKOVIĆ: Zahvaljujem, predsedavajuća. Povodom malopređašnjeg nadahnutog govora kolege koji je, zarad javnosti i istine, izabran na listi „Aleksandar Vučić – Srbija ne sme da stane“, a danas je šef poslaničke grupe, nisam siguran da znam kako se zove tačno njegova poslanička grupa, imao bi više smisla taj apel o miru u svetu, o boljem čovečanstvu, da je našao za shodno da obiđe studente u Pionirskom parku ili barem našao za shodno da osudi pretnje smrću tim ljudima. Onda bi to imalo smisla, onda bismo mogli da kažemo da se ovaj čovek bori za mir u svetu, za pravdu itd. Ovako je samo licemeran. Dame i gospodo narodni poslanici, poslaničko pitanje upućujem na više adresa, konkretno, ministru unutrašnjih poslova gospodinu Dačiću, vršiocu dužnosti direktora policije gospodinu Vasiljeviću, direktoru Bezbednosno-informativne agencije gospodinu Orliću, kao i svim ostalim institucijama i organima zaduženim za javnu bezbednost i bezbednost države i građana. Naime, da li su preduzete sve neophodne mere kako bi se osiguralo da u subotu, tog famoznog 15. marta, tokom protesta ne dođe do narušavanja bezbednosti državnih institucija, ugrožavanja javne bezbednosti i obezbeđivanja sigurnosti građana i zaštitu fizičkog integriteta svih građana? Zašto ovo pitam, dame i gospodo? Svedoci smo da se iz dana u dan radikalizuju protesti i da gotovo svakog dana imamo sve veći broj brutalnih napada kako na državne funkcionere, tako i na različite državne institucije, ali i ono što najviše zabrinjava, sve češće i na obične građane Srbije. Zajednički imenitelj svih tih napada je činjenica da su apsolutno svi napadi isključivo, jedino i samo politički motivisani. Jedini greh svih tih ljudi koji su bili izloženi fizičkim napadima, brutalnim pretnjama, najmonstruoznijim uvredama je podrška politici Aleksandra Vučića i spremnost da javno istupe i pruže podršku. Dakle, imali smo čitav niz napada na razne lokalne, gradske, opštinske funkcionere. Među njima naročito su se ostrvili na gradonačelnika Kraljeva gospodina Terzića. Zatim smo prošle nedelje imali ovde u Narodnoj skupštini nezapamćeno divljanje, do sada neviđeno nasilje, u kome su povređene tri žene, tri narodne poslanice, a nekoliko nas narodnih poslanika, 24 je lakše povređeno. Kulminacija je bila poslednjih nekoliko, dana kada je na Vračaru fizički napadnut ministar Nikola Selaković dok je obilazio svoje roditelje, dok je išao u posetu roditeljima, pa zatim napad na policiju ispred Skupštine grada pred sednicu Skupštine grada i, konačno, napad na policiju ispred zgrade RTS-a pre neko veče, kada je ozbiljnije povređen jedan pripadnik policije. Imali smo i najnovije pretnje smrću juče studentima koji su u Pionirskom parku. Na sreću, mislim da sam čuo da je taj čovek već uhapšen. Imajući sve ovo u vidu, a posebno ako se uzme atmosfera koja se stvara putem društvenih mreža, putem tajkunskih Šolakovih medija, koji inače 24 sata, sedam dana u nedelji isključivo, jedino i samo napadaju Aleksandra Vučića. Dakle, imajući sve to u vidu, i atmosferu kako se sprema nekakav 5. oktobar novi, kako se spremaju različiti nasilni scenariji preuzimanja vlasti, itd. pa ako se setimo i najava onog Jove Bakića kako će nas juriti po ulicama, pa kako ćemo plivati i ko zna šta sve ne. Imamo prilike da vidimo jednog šarlatana na „Tviteru“ koji poslednjih dana najavljuje nekakvo jahanje, kako će nas jahati, pa će nas sedlati, pa jahati i ko zna kakve još gadosti i kakve gluposti. Dakle, imajući sve to u vidu, pozivam i apelujem na sve državne organe i institucije da spreče mogućnost bilo kakvog incidenta u kome bi bio povređen bilo koji građanin ili uništena državne imovina. Ono što svi moraju da znaju, Srbija danas nije ona razorena Srbija iz 5. oktobra, kada vam je pošlo za rukom da upadate u institucije, da palite zgrade, da palite zgradu RTS-a, Narodnu skupštinu, da formirate krizne štabove, da linčujete i da prebijate ljude. To se neće desiti. Dakle, današnja Srbija je dovoljno jaka i snažna da zaustavi tako nešto i tu ne treba imati nikakve sumnje. Poseban apel za sam kraj… Predsedavajuća, svima ste pustili, dajte i meni još 30 sekundi. Poseban apel bi uputio organizatorima protesta i građanima koji će biti na protestu. Srbija je demokratska zemlja u kojoj svako ima pravo na mirne proteste, na mirna okupljanja, na iskazivanje svog političkog stava, ali vas molim i pozivam da pokažete najviši nivo odgovornosti i da ne izazivate incidente koji bi doveli do eskalacije nasilja. Poslednje što nam treba kao državi, kao građanima je haos, krvoproliće i dalja destabilizacija Srbije, čemu bi se radovali svi oni koji inače žele i priželjkuju Srbiju na kolenima i slabu Srbiju. Molim vas da im ne dozvolimo da se raduju nekakvim nemilim slikama, scenama nasilja, haosa i krvoprolića. Ponavljam, država će znati da odgovori i da spreči svaki pokušaj izazivanja nemira i nasilja, ali nemojte izazivati i nemojte proveravati odlučnost države da zaštiti institucije i svoje građane. Zahvaljujem. 

ELVIRA KOVAČ: Zahvaljujem. Vidim u sistemu narodnog poslanika, ali u ovoj fazi sada su postavljanja pitanja, nema Poslovnika, nema replike. Kad nastavimo rad… 

MILOLJUB ALBIJANIĆ: Proziva me sve vreme.

ELVIRA KOVAČ:Ne mogu da vam dam reč. Ovo je sada 287. postavljanje pitanja. Proverite u Poslovniku. Dogovorite se, možete u hodniku. Da nastavimo sednicu. Pošto se niko više od predstavnika ili predsednika poslaničkih grupa ne javlja za reč, nastavljamo sa radom. Dakle, nastavljamo zajednički jedinstveni pretres o predlozima zakona iz tačaka od 33. do 55. dnevnog reda. Da li izvestioci nadležni odbora žele reč? Reč ima narodna poslanica potpredsednik Skupštine Marina Raguš. Izvolite. 

MARINA RAGUŠ: Hvala, gospođo predsedavajuća. Pre nego što pređem na sporazum koji je za našu državu jako važan, radi se o Predlogu zakona o potvrđivanju Sporazuma između Vlade Republike Srbije i Vlade Tuvalu, o okidanju viza za nosioce običnih pasoša, dozvolićete mi samo da se osvrnem na nekoliko stvari koje sam čula i pritom nisam mogla da verujem da to čujem od profesora i od ljudi iz opozicije koji, kako ste kolega rekli, postavljajući svoje pitanje, ne želite da etiketirate, ali ste sve pripadnike vlasti stavili u kategoriju ljudi koji generišu zlo, nasilje svih 13 godina. Da vas podsetim vezano za studente o kojima ste govorili. Predsednik Republike je od tragedije, od pada nastrešnice u Novom Sadu do dana današnjeg svaki put nekoliko puta dnevno pozivao na dijalog, tražio da se definišu zahtevi plenuma. Kolega, da vas podsetim, plenumi su nezakonita kategorija. U Zakonu o visokoškolskom organizovanju ne postoji plenum kao institut, postoji studentski parlament. Mi nismo znali ko čini plenum, s kim treba da razgovaramo, koji su zahtevi dok zahtevi nisu došli mesecima kasnije. Takođe, moram da vas podsetim da su studenti, kako vi kažete, koji su blokirali fakultete, a to znamo po svedočenjima profesora, recimo, sa Filozofskog fakulteta, recimo, prof. Čedomira Antića, koji je rekao da su njemu upali nepoznati ljudi na predavanje i rekli – od danas ovaj fakultet je u blokadi. Ti ljudi nikada nisu bili studenti Filozofskog fakulteta. Kako je bilo na Filozofskom, tako je bilo i na većini fakulteta. Dakle, protivzakonito, protivustavno. Sa kojim ciljem? To bih ja vas sada trebalo da pitam. Mi sada dolazimo do tog 15. marta i do subote kada svi, svako normalan poziva na mir i na stabilnost, a mi to pokušavamo da uradimo od prvog dana, jer sve blokade svih puteva, svih institucija, svih škola, najtragičnije osnovnih i srednjih škola su protivzakonit. Ovo što se sada desilo, a čuli smo paralele i sa 5. oktobrom, čak se ni u ratovima građanskim nije dešavalo tako što su maloletnu decu, čak i u vrtićima počeli da deli. Recite mi, molim vas, kolega, ko onda ovde ima klasičan predumišljaj da napravi destabilizaciju sistema i da zadugo Srbija ne može da reši ovu društvenu krizu, jer su porodice sada podeljene na pola, pa vi u Novom Sadu imate 500 roditelja ispred osnovne škole koji traže da im se deca vrate u školu, a gde dolaze drugi i kamenuju jer su oni, tobož, u blokadi. Kakvoj blokadi? Onoga na šta deca imaju Ustavom garantovano pravo kao što je pravo na obrazovanje? Recite mi kakve to veze ima sa užasnom tragedijom koja se desila u Novom Saduk, sa padom nastrešnice, gde je 15 ljudi izgubilo svoje živote, gde danas njihove porodice mole da ih ostave na miru, da mogu da ih ožale, da ne mogu da podnesu kako neki vrte prasiće, blokirajući Srbiju, a povod pad nastrešnice i vi nama prepisujete u stvari šta? Šta vi nama prepisujete? Upravo zahvaljujući smirenosti tog predsednika Aleksandra Vučića i ove države, ovog sistema, mi nismo imali veće incidente, kolega. Upravo zahvaljujući tome što smo isuviše tolerisali, mi smo došli do ovoga. I sada imamo situaciju da 15. marta studenti u blokadi pozivaju na okupljanje u Beogradu, na način da su oni jedini odgovorni da obezbede mir i stabilnost i sve što bi trebalo na kraju da protekne u redu. Da li mislite da bilo ko može da organizuje takav skup kakav su oni prizvali u Beograd? Sa kojim ciljem? Da se ispune studentski zahtevi. Recite mi jedan zahtev koji nije ispunjen. Prošle nedelje smo usvojili tu tačku koja ispunjava četvrti zahtev. Ja se bojim da se sve vreme radi o petom zahtevu… 

ELVIRA KOVAČ: Vreme. 

MARINA RAGUŠ: Dopustićete mi samo da završim, ovo mi je najvažnije, važnije od ovog sporazuma. … a to je smena režima, smena Aleksandra Vučića. I da se ne pravimo mi ludi, ovde se lomi Srbija preko Vučića, da bi moglo ovo što se dešava u Republici Srpskoj da prođe. A to u Republici Srpskoj, samo da vam kažem, najavljeno hapšenje državnog vrha Republike Srbije znači rat. A kada vam u Bosni i Hercegovini izbije građanski rat, više regiona nema i više vam neće biti bitne ni blokade, ni studenti, ni bilo šta. Nazovite stvari pravim imenom. Znam da želite da budete patriota, ali 5. oktobra i onog što se dešavalo u periodu NATO agresije, dopustićete mi da završim rečenicu, mnogi od nas bili smo na prvoj liniji otpora protiv agresije, dok su vaše kolege koje sede ovde prizivali produženje te agresije koja je bila zapravo pretpostavka 5. oktobra i smene režima. Ni to vam nije bilo dovoljno, lustrirali ste celi politički, vojni i policijski vrh, isto što sada imate na pameti i na umu. Ono što vam garantujemo kao pripadnici većine, država će se izboriti sa subotom i sa nedeljom, ali svima nama ostaje problem gde ćemo svi biti odgovorni, a to je debela i duboka društvena kriza, za koju ste direktno odgovorni sa Šolakovim medijima, jer ste sistematično negovali mržnju. E, to je krst, dragi kolega, koji ćete vi i profesor, dodvoravajući se studentima, takođe da nosite. Ja se nadam da će biti dovoljno razuma, jer mi Srbiju ovaj put ne damo, ne damo onima koji su se namerili da je zgaze. Da otpočnemo konačno dijalog, bez topovskih udara, bez suzavaca i bez takvih kvalifikacija, tobož, nećete da etiketirate. Ovo je sada minut do 12 i ovo je naša vododelnica. Nije samo odgovornost na vlasti, kolega, nego na prvom mestu na vama, jer ste u ovu Skupštinu uneli najgore sa ulice, a mi odgovorni jer smo spustili cenzus na 3%. Lično se zalažem da bude stepenasti i da ovo zdanje dobije parlament kakav ovaj narod napaćeni, a nema šta mu niste navalili na leđa, zaslužuje. Ovaj put, mi ćemo znati da odbranimo Srbiju, ali je odgovornost i na vama. I to mnogo velika, jer vrlo dobro znate kakva je igra u pitanju. Ovde će se vlast birati na izborima i to je poruka svima onima koji po službenoj dužnosti prate i ovo zasedanje. Ovde će se garantovati mir i stabilnost svakom građaninu Republike Srbije. Nemojte samo da mi se izvlačite od odgovornosti jer ste zakuvali svi vi, dodajući najrazličitije briselske i ostale začine, i to dobro znate, po kojekakvim koridorima moći. Ovo je odgovornost svih nas. 

ELVIRA KOVAČ: Zahvaljujem. Reč ima Siniša Mali, potpredsednik Vlade i ministar finansija. Izvolite. 

SINIŠA MALI: Hvala puno. Poštovani narodni poslanici, poštovani građani Srbije, samo jedna kratka ali veoma važna vest za sve građane Srbije, za sve vas. Na jučerašnjoj sednici Vlade mi smo iz tekuće budžetske rezerve na poziciju visokog i višeg obrazovanja i studentskog standarda preneli 12 milijardi dinara, što je bio poslednji detalj iz četvrtog studentskog zahteva. Ako se sećate, zahtev je bio da se za 20% poveća budžet za visoko obrazovanje. Mi smo to uradili izmenom Zakona o visokom obrazovanju, a onda su se setili pa rekli - pa dobro, ali novac još nije raspoređen na poziciju za visoko obrazovanje. E, upravo smo jučerašnjom odlukom Vlade iz tekuće budžetske rezerve 12 milijardi preneli na tu poziciju, tako da je taj novac sada na raspolaganju i može da se troši, kako bi se umanjile školarine studenata za 50%, onih koji se samofinansiraju, kako bi se pokrili materijalni troškovi i kako bi se obezbedio novac za povećanje plata svih onih koji su zaposleni u visokom obrazovanju. Dakle, na ovaj način poslednji detalj iz četvrtog zahteva studenata je u potpunosti ispunjen. Nadam se da će to biti signal studentima da se vrate u klupe i da krenu sa nastavnim aktivnostima. Država Srbija je svoje uradila i ispunila i taj poslednji zahtev studenata. Hvala puno. 

ELVIRA KOVAČ: Sledeći izvestilac Odbora je narodni poslanik Veroljub Arsić. Izvolite. 

VEROLJUB ARSIĆ: Dame i gospodo narodni poslanici, ja sam mislio da u ovom obraćanju kao predstavnik Odbora za finansije, republički budžet i kontrolu trošenja javnih sredstava govorim u ime Odbora i da podnesem jednu vrstu izveštaja šta je Odbor radio na prethodnim sednicama, ali ne mogu da se otmem utisku koji evo već nedeljama trpimo mi ovde u Narodnoj skupštini, a sa nama i građani Republike Srbije koji su za očuvanje javnog reda i mira i poštovanja svakog čoveka koji živi i koji je građanin Republike Srbije. Danas smo imali ponovo jednu priliku da vidimo na jednom primeru kako oni koji su iz klupa koje su sada prazne nas zatrpali dimnim bombama, topovskim udarima, suzavcem, jajima, flašama, protivpožarnim aparatima, nas optužuju za nasilje i da mi hoćemo da izazovemo i sprovedemo neko nasilje. I nije to samo scena od pre neki dan, to oni rade godinama unazad. Pri tome, ako im se neko suprotstavi, glume žrtvu, a žrtva koja je trpela nasilje postaje nasilnik. Čuo sam i neke svoje kolege ovde koji su apelovali i apelima možemo svi da se pridružimo, samo ne mogu da razumem, svako od nas može da porazgovara sa studentima koji hoće da nastave škole u Pionirskom parku, a idite, pokušajte, ako ti koji zastupaju tu tezu da razgovaraju sa ovima koji ne žele i koji blokiraju univerzitete. Jel možete nešto da im kažete? Jel možete da im se obratite? Jel možete i smete da im kažete da greše i da rade na svoju štetu? E, pa, gospodo, te mlade ljude i njihov način razmišljanja stvorili ste vi jednom otrovnom kampanjom po svim društvenim mrežama i ovim tajkunskim, lopovskim televizijama, kao što su N1 i Nova S. Podele u društvu zarad vlasti radite vi i ništa drugo. Treba da vas bude sramota, ne da odmahujete glavom. Jedan podatak koji sam spremio za ovu diskusiju jeste koliki je bio javni dug za vreme vaše vlasti? Vidite, njemu je to smešno. Evo, neka me ispravi gospodin ministar Siniša Mali. Godine 2008. javni dug Republike Srbije bio je 778 milijardi. Godine 2012. godine 2.014 milijardi dinara. Deset milijardi evra najmanje ste zadužili Srbiju za četiri godine i to nikome nije pošlo za rukom. Tad je Srbija bankrotirala. Postavljam pitanje, voleo bih da je još vaših kolega tu, a šta smo mi kao građani Srbije imali od tih 10 milijardi evra što smo zadužili Srbiju, što ste je zaduži? Ništa. Ni jednu bolnicu, ni jedan put, ni jednu školu. Dobili smo vrhunske lopuže na vlasti i vrhunske lopuže na vlasti sada počinju da postaju vrhunski teroristi, jer smo terorizam imali priliku da vidimo ovde u Narodnoj skupštini. Neko će da kaže – pa dobro, to je oblik političke borbe. Ma, nije. Možda teroristički oblik političke borbe i u maniru vrhunskih lopuža i terorista - izvode ponovo decu na ulice, jer jedan od oblika terorizma jeste zloupotreba dece u političke terorističke svrhe. Treba da vas bude sramota za to. To vam, bez obzira na rezultat 15. marta, nikad neće oprostiti građani Srbije. Kad tad, budite u to uvereni, i manite se tih priča, kako oni kažu to, pročitah negde – vlada društvenog poverenja. Evo, sad vam kažem - pre bih sebi ruku odsekao nego glasao za tu Vladu, pre bih, po cenu života, da mi stavite cev na čelo ne bih glasao za jednu vladu vrhunskih lopuža i prevaranata zato što znam kakvu su nam Srbiju ostavili 2012. godine kada smo imali te ekspertske vlade. Završavam. Zamislite ekspertsku vladu, recimo, između ostalih bio je i neki ministar Dragan Milovanović, vaš kolega iz sindikata postao ministar. Na fakultet krenuo kad sam ja krenuo u osnovu školu, a nije ga završio kad sam ja postao narodni poslanik u 32 godine, pa ili sam ja brzo postao narodni poslanik ili je on sporo učio fakultet, ali bio je ministar za rad u toj vašoj ekspertskoj vladi društvenog poverenja. 

ELVIRA KOVAČ: Vreme. 

VEROLJUB ARSIĆ: Ne možete vi više nikoga da prevarite. Srbija će da pobedi. Živela Srbija! 

ELVIRA KOVAČ: Po kom osnovu? 

ĐORĐO ĐORĐIĆ: Poslovnik.

ELVIRA KOVAČ: Povreda Poslovnika, narodni poslanik Đorđo Đorđić. Izvolite. 

ĐORĐO ĐORĐIĆ: Povreda Poslovnika, član 106. Ne bih voleo da je Arsić uopšte komentarisao. Ne znam zašto se meni obraćate lično, ja u toj priči nisam apsolutno. U Srbiju sam došao 2015. godine, tačka. Gospođo Raguš, ja vas neobično cenim i poštujem vaše mišljenje i zaista ovo što ste rekli, i time ću završiti, mene vređa kada neko kaže da je neko od mojih želeo da NATO bombarduje Srbiju. Mene to užasno vređa. I, da smo mi nešto radili u Briselu i Vašingtonu, mene to stvarno vređa. Pad nadstrešnice, jedna užasna tragedija. Nisam video da je iko rekao da je neko želeo, da ste vi želeli da padne nadstrešnica. To je jedna tragedija, za tim ljudima plače Srbija. Imam utisak da ste se meni lično obraćali. To je moj utisak i to me, takođe, vređa. Da li vi stvarno verujete i da li stvarno mislite da je jedan od ovih studenata, pričam o studentima studentima, ja ne pričam o ovim ljudima koji se bave politikom koji se sada šlepaju. Znate li vi da na protestima su najglasniji baš vaši, bivši predsednici, bivši gradonačelnici, bivši načelnici, bivši predsednici mesnih zajednica. Oni su najglasniji. Kakvo krvoproliće? Ja imam troje dece, pobogu, pa za svako bih dao svoj život. Ko poziva na kakvo nasilje? Ne mogu da prihvatim to. Želeo sam izaći, ali ne želim izaći iz poštovanja prema vama, želim da vas saslušam i da vam kažem da grešite užasno, da sve što se dešava kod tih studenta i sav njihov bunt je bunt prema ljudima koji smetaju i vama. Znam ja ljude koji imaju privatno više novca nego neki ministri i vi koji sedite ovde. Jel vama to ne smeta? Zato su se oni digli. Zbog toga jer oni ne znaju kako da iskažu svoj bunt. Oni ne veruju opoziciji, nula bodova. Oni ne podržavaju vlast, oni žele samo normalno da žive. Kakvo krvoproliće, ljudi? Prosto ne mogu da oćutim taj momenat. Da li bi neko svoje dete poslao u grotlo bilo kakvo? Mislim da ne bi niko. Moja deca su i vaša. Ne pričam ja, uopšte me ne interesuje politička konotacija.

ELVIRA KOVAČ: Vreme. Narodni poslaniče, jasno vam je da ste zloupotrebili povredu Poslovnika i da ste replicirali. Skidamo vam dva minuta. Hvala. Idemo dalje. Izvestioci odbora. Reč ima narodni poslanik Milica Nikolić. 

MILICA NIKOLIĆ: Poštovana potpredsednice, poštovani članovi Vlade, narodni poslanici, poštovani građani Srbije, mi smo na Odboru za ustavna pitanja i zakonodavstvo razmatrali predloge koji su na dnevnom redu i Odbor je ocenio da su svi u skladu sa Ustavom i pravnim sistemom naše zemlje. Mi smo ovde od predstavnika Vlade mogli da čujemo koliko su tačke dnevnog reda važne za život svih građana Srbije i koliko zapravo znače dalji razvoj i napredak naše zemlje. U tome i jeste suština. Građani Srbije su nam dali poverenje da radimo u interesu naroda i interesu države, da državu razvijamo, a ne da državu rušimo, kao što rade predstavnici opozicije. Na odboru smo mogli da vidimo da njih ništa od ovoga ne zanima. Mogli smo da vidimo i ovde prethodne nedelje, mi i građani Srbije, da ih ni ti studentski zahtevi ne zanimaju, jer da ih zanimaju valjda bi glasali za njihovo ispunjenje. Oni su pokušali nasiljem, brutalnim nasiljem da prekinu rad parlamenta, napadaju ljude na ulici, napadaju novinare, napadaju policajce, napadaju decu u Pionirskom parku i ostavljaju ljudima ozbiljne povrede. Ako nekome do sada nije bilo jasno ko se krije iza apsolutno svakog napada i ko se krije iza svega što se dešava prethodnih meseci, neka se seti ko je ovde na nas bacao dimne bombe, suzavac, ko nas je sve ovde prisutne u Domu Narodne skupštine davio, ko je teško ugrozio život i zdravlje trudnice i još 23 narodna poslanika, ko je nosio nož na Ekspo, ko je nosio nož u Skupštinu grada Beograda, ko je nosio elektro-šokere. To nije radio Aleksandar Vučić, ali to jesu radili i Dragan Đilas i Miroslav Aleksić i Lazović i svi ostali nasilnici iz opozicije. Ovo napominjem zato što mislim da je važno da građani Srbije čuju, jer smo svedoci ovih dana brutalne manipulacije kojom pokušavaju da za svako nasilje koje oni sprovode svakodnevno okrive predsednika Vučića. Mislim da je važno da građani to čuju i mislim da je važno da građani znaju da je sve ovo što rade svaki dan poziv na rušenje ustavnog poretka, zapravo napad na ustavni poredak naše zemlje, a da je ono što planiraju u subotu da sprovedu napad na ustavni poredak naše zemlje i važno je da građani čuju da su to najteža krivična dela kod nas. Apsolutno sam sigurna da će država pokazati da je država. Apsolutno sam sigurna da će za njih to u subotu biti politički kraj, ali sam i sigurna da će za neke od njih biti i kraj boravka na slobodi. Obojena revolucija im apsolutno nije prošla. Neće im proći ni ova manipulacija kojom pokušavaju predsednika Vučića da okrive za sve što oni rade, a Srbija sam sigurna sam pobediti. 

ANA BRNABIĆ: Zahvaljujem. Da li predsednici, odnosno predstavnici poslaničkih grupa žele reč? 

MARKO ATLAGIĆ: Odbor.

ELVIRA KOVAČ: Reč ima Marko Atlagić, niste bili u sistemu, kao izvestilac odbora. Izvolite. 

MARKO ATLAGIĆ: Poštovana potpredsednice Narodne skupštine Republike Srbije, poštovani predsedniče Vlade Republike Srbije, gospodine Vučeviću, poštovana predsednice Narodne skupštine, gospođo Brnabić, poštovani ministri, poštovane dame i gospodo, Odbor za obrazovanje, nauku i tehnološki razvoj je 28. februara 2025. godine na sednici raspravljao i predložio Narodnoj skupštini Republike Srbije da usvoji četiri zakona iz područja vaspitanja i obrazovanja, i to Predlog zakona o izmenama i dopunama Zakona o visokom obrazovanju, Predlog zakona o izmenama i dopunama Zakona o osnovama sistema obrazovanja i vaspitanja, Predlog zakona o izmenama i dopunama Zakona osnovnom obrazovanju i vaspitanju i Predlog zakona o izmenama i dopunama Zakona o srednjem obrazovanju i vaspitanju. Sva četiri ova predloga zakona Odbor je predložio ovom visokom domu na usvajanje i jučerašnjim prebacivanjem para za visoko obrazovanje ispunjena su sva četiri ona zahteva koja su naši studenti postavili. Poštovani građani Republike Srbije, poštovani predsedniče Republike Srbije, poštovane dame i gospodo, na delu je obojena revolucija. Molim samo za dva minuta. Godine 2000. išlo se na satanizaciju naroda i države i njezinog predsednika. Uveli su nam ekonomske sankcije do iznemoglosti preko UN, tako da su narod doveli do gladi i upravo tada su bombardovali zemlju i narod, porušili sve ono što naš narod ranije godinama stvarao. Posle bombardovanja mešali su se u izborni sistem. Doveli su na vlast, kako kažu sada neki svetski moćnici, citiram - prostituiranu političku elitu, tobože demokratsku, pomoću koje su uništili svu ekonomiju zemlje. Petsto sedamdeset i tri škole danas je obnovljeno, a oni negiraju. Posle bombardovanja šalju svoje tzv. psihologe, sociologe, defektologe, dakle, da vide kako bolesni, kako zdravi, kako ranjeni, kako muškarci, kako žene, kako stari, kako mladi podnose pošasti koje su im podarili bombardovanjem. Danas je situacija drugačija. Danas nema satanizacije, satanizacije naroda, nego danas vrše satanizaciju predsednika Republike države. Zašto? Zbog najvećih uspeha u zadnjih 30, 40 godina. Dakle, satanizacija je neviđena u istoriji Evrope i sveta. Dvadesetčetiri časa se vrti na N1 satanizacija predsednika Vučića. Drugo, satanizacija njegove porodice, to se ne pamti u istoriji čovečanstva. Drugo, korupcija kao opšti pojam, to je poznato u obojenim revolucijama. Zloupotrebili su 5. oktobar. Mi zaista žalimo za decom, a zloupotreba dece u političke svrhe je najveći zločin. Dalje, ljudska prava i slobode. Ja pitam profesore univerziteta, fakulteta - da li se sloboda stvara neslobodom? Molim vas odgovorite ovo. Upravo neslobodom, što vi sada radite stvarate slobodu. Sloboda se ne može stvoriti, je li, ovim što vi radite. Upravo, je li, sloboda se stvara na ovaj drugi način. Sada, dozvolite na kraju da kažem, na delu je zaista obojena revolucija, ali koju provodi naša opozicija. Zaista. Samo da podsetim građane i vas poštovani poslanici, najgori gradonačelnik u istoriji Beograda, mašinski mozak, 20% i 20% jednako je 619 miliona ili onaj drugi Protić, koji je bio u jednoj državi ambasador, poterali ga odmah zato što je došao u lovačkoj uniformi. 

ELVIRA KOVAČ: Vreme.

MARKO ATLAGIĆ: Na kraju, poštovane kolege nastavnici, obraćam se vama, profesori svih nivoa obrazovanja, koji ste u blokadama i u štrajku, pozivam vas da se vratite svojoj ljubavi, a to je vaspitanje dece, jer kada smo počeli vaspitavati prvi put izgarali smo od ljubavi da započnemo učiti našu decu upravo onako kako nas je učio najveći švajcarski pedagog, Pestaloci, kada je rekao, citiram – oduševljenje što ću moći da pokrenem svoje ruke, dalo mi je toliko snage da se mogu popeti na najviše Alpe, samo da mogu započeti, misli, vaspitavati decu. Na kraju, zaista vas pozivam gospodo profesori, kolege nastavnici, sa ovom rečenicom – vratimo se svojoj ljubavi, osećanju, poslu i umeću i onome što zaista jesmo, jer naučiti dete broj, složiti slova u reč, čitati, pisati, brisati, razumeti, znati, samo je mali deo onoga što mi zaista jesmo, ono što mi radimo, a to je biti, a biti jeste… Živela Srbija, živeo predsednik Vučić. 

ELVIRA KOVAČ: Zahvaljujem. Sledeći izvestilac Odbora narodni poslanik Milovan Drecun. Izvolite. 

MILOVAN DRECUN: Ispred Odbora za odbranu i unutrašnje poslove. pošto smo usvojili Predlog zakona o potvrđivanju Sporazuma između Vlade Republike Srbije i Vlade Republike Kazahstan o readmisiji lica i Predlog zakona o potvrđivanju sporazuma sa Kazahstanom o saradnji u oblasti odbrane, smatram da su ti zakoni korisni i da će jačati odbrambene kapacitete naše zemlje, za razliku od onih koji žele da uruše kompletnu stabilnost naše države. Znate, poslednjih dana čujemo užasne, brutalne, neljudske napade na studente, studente koji ispite polažu desetkama, koji se nalaze u Pionirskom parku i samo brane svoje pravo na budućnost, jer budućnost pripada onima koji imaju znanje i koji imaju kulturu. Na raznorazne načine pokušavaju da ih diskvalifikuju. Ovde neki opozicioni poslanici govore da oni predstavljaju Srbiju, da oni predstavljaju narod, da, ali manjinsku Srbiju, manjinski narod i to se pokazalo na izborima. Ne, mogu oni da govore u ime Srbije. Većinska Srbija će pokazati šta misli 28. ovog meseca. Poštovane kolege poslanici, članovi Vlade, želim jednu stvar da vam kažem, naš je zadatak da branimo pravo na budućnost ovoj mladoj generaciji, svim sredstvima, da odbranimo njihovu budućnost. Bio sam 1999. godine ratni reporter. Malo vas ovde zna kakve su ratne strahote bile na KiM. Samo nekoliko nas ovde smo bili tamo. Te 1999. godine kod sela Gornja Trpeza bio je jedan vod naše vojne jedinice sa borbenim vozilima pešadije. Staju kaljavi, mokri, borili se sa teroristima. Tog trenutka jedan mlađani vodnik sa onim maskirnim bojama na licu seda na taj transporter, podiže tri prsta prema meni i snimatelju i kaže – sve je ovo za Srbiju. I ovo što rade naši studenti u Pionirskom parku rade za Srbiju, za onu Srbiju koja treba da bude prosperitetna koja treba da omogući ljudima da mogu normalno da se školuju, da normalno žive i spremaju napad na te studente. Sutra od 18.00 časova uveče prave paravojne huliganske kriminalne formacije. Ko ih je pripremio? Ko im plaća 300 do 350 evra da dođu da napadaju studente, da ih biju? Ko donosi ovde policijske lisice, ko donosi elektrošokere, ko donosi noževe? Oni koji optužuju aktuelnu vlast da ona priprema nasilje. Zato je naše pravo da branimo i da odbranimo te studente. Ono što će se dešavati 15. marta prelomiće se sutra uveče u napadu tih paravojnih formacija na studente u Pionirskom parku i naš je zadatak da budemo tamo. Ne čekajte ni od koga direktivu. Branimo Srbiju jer ćemo je braniti u Pionirskom parku sutra uveče. Upamtite. Sutra uveče je njihova glavna udarna pesnica. Napadaju svim silama na studente u Pionirskom parku. Ja ću biti tamo. 

ELVIRA KOVAČ: Zahvaljujem. Prelazimo na predsednike, odnosno ovlašćene predstavnike poslaničkih grupa. Prvi je narodni poslanik Života Starčević. Izvolite. 

ŽIVOTA STARČEVIĆ: Poštovana predsedavajuća, uvaženi ministri u Vladi Republike Srbije, dame i gospodo narodni poslanici, prethodnih dana ministri su, rekao bih, detaljno i precizno obrazlagali predložene zakone i sporazume koji su na dnevnom redu ovde druge objedinjene rasprave u Prvom redovnom zasedanju Narodne skupštine u 2025. godini i neće biti lako naći dodatnu argumentaciju tokom ove rasprave. No, pre nego što krenem sa obrazlaganjem zakona i sporazuma, želim na početku u ime Poslaničke grupe Dragan Marković Palma – JS, najoštrije da osudim sve akte nasilja i agresije koji su se desili u skorije vreme od pretnji Srđana Noga, Žunića, Đurića i ostalih, preko pokušaja napada na studente u Pionirskom parku, nasilja tokom blokade javnog servisa, mučkog napada na ministra Selakovića, preko divljanja aktivista Stranke slobode i pravde prevođenih Borkom Stefanovićem ispred Skupštine Grada Beograda, skandaloznog ponašanja, naravno opozicionih poslanika prošle nedelje ovde u ovoj sali Narodne skupštine, kao i svaki drugi akt nasilja koji se desio u prethodnih 120 dana. Naime, mi iz JS smatramo da je nasilje nedopustiv oblik političke borbe i nikada taj nedopustivi način političke borbe, nasilje nikada nigde nikome, a naročito državi i narodu nije doneo ništa dobro. Čuveni Mahatma Gandi je rekao da je nasilje oružje slabih, a nenasilje oružje jakih, istovremeno je i rekao da nenasilje ne znači pokoriti se volji onoga koji čini nasilje, naprotiv, podrazumeva da se celom svojom dušom odmerimo sa voljom onoga ko vrši nasilje. I evo, čitavih 120 dana i više od toga država Srbija nenasiljem odgovara na nasilje koje sprovode opozicione političke partije i njihovi aktivisti, kao i pojedini delovi nevladinog sektora koji je unezveren novom političkom realnošću i činjenicom da je nova američka administracija ukinula 82% ili tačnije, raskinula 5.200 ugovora USAID-a, a da preostalih 18% prelazi u nadležnost nove američke administracije. Taj nenasilni odgovor države još više je razbesneo i neurozio opozicione lidere i naravno aktiviste nevladinih organizacija, oni postaju sve nasilniji, sve radikalniji i sve bezobrazniji i ovde bih vas podsetio na jednu stvar. Sećate se da je u vreme prvog Trampovog mandata u SAD bio veoma aktivan onaj pokret koji su sebe nazvali ANTIFA, pokret koji je, kako bih rekao, blokirao raskrsnice, blokirao bulevare, tukao se sa policijom i napadao policiju i svakoga ko je drugačije mislio od njih. Takođe, setite se da za vreme Bajdanove administracije, taj pokret je bio potpuno zamrlo. Zašto? Jer su tada na vlasti bili njihovi. Zašto sada sve to pominjem? Ne znam da li ste znali da je pre nekoliko godina i u Beogradu osnovan pokret ANTIFA Beograd. Znate li ko je bio osnivač tog pokreta? Jovo Bakić. Jovo Bakić je neko ko je umislio da je Pol Pot srpske političke scene, čovek koji je osnovao nedavno Partiju radikalne levice, znači, ponavljam Partiju radikalne levice, a ta partija je nastala upravo spajanjem te ANTIFE Beograd i još nekih sličnih radikalnih organizacija. On je bio i predsednik Socijaldemokratske UN svojevremeno Žarka Koraća, znači čovek koji je političar, a ne profesor kako ga promovišu pojedini mediji i TV stanice. Taj Jovo Bakić, političar, radikal, Crveni Kmer, srpski kako je umislio, on je odavno već pričao kako će nas juriti po ulicama i kako ćemo plivati Savom i Dunavom, ali je nedavno otišao i korak dalje, rekao je da će 15. marta on lično preuzeti stvar u svoje ruke, da ćemo svi morati da ga slušamo i što pre ga poslušamo to bolje i po građane, ali i po državu koja će platiti manju cenu. Juče smo mogli videti Srđana Noga koji kaže da svako ko se 15. marta suprotstavi bilo kom policajcu bez obzira da li policajac pretrpeo teške povrede ili je likvidiran, da će ga lično Srđan Nogo abolirati kada bude bio ministar pravde. Osim što je pokazao svoju ambiciju da bude ministar pravde, on je tu poslao i neke poruke. Poslao je poruku građanima da je prihvatljivo, čak poželjno koristiti najbrutalnije nasilje protiv državnih organa. Poslao je poruku pravosudnim organima naše zemlje da ne treba i da džabe oni sude po zakonu i po pravu, da će lično Srđan Nogo kada bude postao ministar pravde, on razrezivati pravdu. Poslao je poruku i policiji kojoj je rekao – da, vi ste 15. marta legitimna meta. Sve te poruke koje je poslao nisu samo ono što se u medijima može čuti, poziv na rušenje ustavnog poretka. Tu kada pažljivo pogledate taj njegov nazovi intervju ili ispad besa, frustracija možete videti mnoga druga krivična dela. Nije sve ovo krenulo i započelo pre 120 dana, nije krenulo rušenjem nadstrešnice. Ovo nasilje je krenulo prvo dehumanizacijom svih koji misle drugačije od njih, pravljenjem lažnih afera od Marinike Tepić, do drugih opozicionih političara, korišćenje baš svake nesreće u društvu za sopstvenu političku korist. Sve je to bio deo jednog velikog plana čijoj se realizaciji nadaju ovih dana. Srce te mrziteljske indoktrinacije bili su N1, Nova S i list „Danas“. Taj plan trovanja mržnjom, trovanja podležnog dela naroda i druge akcije dehumanizacije su dovele do toga da jedan broj ljudi ne samo da je doveden u zabludu, ne samo da je doveden u stanje anksioznosti i enormne mržnje, nego je doveo u situaciju da pomisle da je nasilje legitiman, opravdan način političke borbe. Ne, nasilje nikada neće biti legitiman i opravdan način političke borbe i zato ga mi najoštrije osuđujemo. Ali, ovi Šolakovi mediji i ljudi koji napadaju studente u Pionirskom parku, koji mirno i nenasilno samo podsećaju rektora Đukića, dekane da postoje studenti koji žele da studiraju, da polažu ispite, svi oni smatraju opravdani i legitimnim te svoje akte, upravo zato što su indoktrinirani mržnjom sa Šolakovih frekvencija, rekao bih godinama i godinama unazad. Kada smo već kod studenata, pohvaljujem distanciranje studenata od nasilje i od pokušaja kako su sami rekli pojedinih interesnih sfera, čitaj opozicije, da nametnu zahtev za Vladom eksperata, prelaznom Vladom kao studentski zahtev. Pametniji su svi ti studenti od Lazovića i Ćute, što i nije tako teško, ali i od Miloša Jovanovića, Dragana Đilasa, Marinike Tepić i mnogih drugih. Apelujem na njih da ostanu distancirani od onih koji sve vreme žele da iz zloupotrebe, apelujem na njih da se distanciraju od nasilja koje najavljuju opozicioni lideri i aktivisti i, naravno, pohvaljujem naročito izjavu predsednika Vučića sinoć, koji je sa terase, gledajući na studente u Pionirskom parku, rekao da mu je najveća želja da jednog dana vidi studente iz Pionirskog parka i ove druge studente koji su nezadovoljni u protestu kako ujedinjeni i zajednički rade na podizanju Srbije. Znate, isključivost i ostrašćenost nikome nije donelo dobro. Znate, ako se borite za pluralističko društvo, a pritom negirate izbore i pritom po svaku cenu želite da dođete na vlast bez tih izbora, znate, vaša borba u stvari nije za pluralističko društvo i nikada ga nećete na taj način stvoriti. Ne možete se boriti za slobodu govora i mišljenja, a da pritom branite, omalovažavate, čak i ukidate pravo da bilo ko drugačije misli od vas. Vi se u tom slučaju ne borite za slobodu govora, već za ukidanje slobode govora. Nemate pravo da blokirate Javni servis, ljudi, jer ako blokirate Javni servis i date sebi to pravo, onda će neko drugi reći – onda i ja imam pravo da blokiram N1 ili bilo koju drugu televiziju. Ako se borite sa demokratiju, a spremni ste na potpunu dehumanizaciju i desubjektivizaciju svega i svakoga ko nije sa vama ili demokratiju vidi malo drugačije, vi se ne borite za tu demokratiju, već za neke autokratske oblike uređenja. Zato je važno, ljudi, zato je važno poštovanje zakona i institucija. Znači, da se institucionalno javnom raspravom i razgovorom gradi bolje društvo. Rekoh, država je na nasilje odgovarala nenasiljem, ali mora to nenasilno suprotstavljanje nasilju da ima granicu. Moraju da postoje crvene linije, preko kojih država neće tolerisati nasilje. Ja sam na prethodnoj objedinjenoj raspravi i rekao, pohvalio policiju za strpljenje, za profesionalizam, za način na koji su očuvali i održali, da tako kažem, mir i javni red i poredak. Mislim da ničim nisu zaslužili ono što su doživeli što ovde u Narodnoj skupštini, poput onih dimnih bombi, suzavaca, onog praha iz protivpožarnog aparata. Moram da se vratim na tu sednicu i na taj haos u Skupštini. Moraju odgovarati svi koji su bacali ovde šok bombe, dimne bombe, koji su prskali suzavac koleginicama u lice, koji su prskali taj prah, jer sve dok se to ne desi, neko će van ove Skupštine smatrati da ima pravo da vrši nasilje i da se ponaša kako se ponašaju dotični. Nenasilna reakcija nije slabost, to je njena snaga. Srbiji je danas kao nikada do sada potreban mir. Srbija u ova turbulentna vremena mora da se dobro i pravilno pozicionira u novom svetskom poretku koji se stvara. Srbija mora da nastavi sa snažnim ekonomskim razvojem, sa podizanjem životnog standarda stanovništva. Srbija mora, naravno, čuti i nezadovoljstvo koje je prisutno u delu naroda i mora menjati društvo nabolje, ali pritom ne mislim na društvo po volji Jove Bakića, Dinka Gruhonjića, Đilasa, Miloša Jovanovića i drugih, jer bi to bila društvena papazjanija, to bi bio haos i anarhija, već društvo po meri svakog njenog građanina. Društvo napretka i prosperiteta, demokratsko i razvijeno društvo, ne može se graditi neradom, nasiljem i haosom. Nijedno društvo se ne može menjati tako što će se zaustaviti život. Moramo pričati, moramo razgovarati, moramo menjati društvo, to je stalan i neprekidan proces i taj proces ne sme da se zaustavi. Naša poruka građanima Srbije, svima kojima je Srbija na srcu, jeste da se društvo menja demokratskim, legalnim i moralno ispravnim načinom i da je samo to garant napretka Srbije. Demokratija je danas ugrožena svuda u svetu. Pogledajte samo stanje u Evropskoj uniji. Nema boljeg primera u Rumuniji, gde su poništeni izbori, pa su raspisani ponovljeni izbori, a zabranjeno je pobedniku poništenih izbora da se kandiduje na ponovljenim. Ili recimo, setite se izbora u Moldaviji. Pa nema boljeg primera i za nas važnijeg primera nego nedavnih izbora u Prištini. Pa vi vidite da mi ni dan-danas nemamo rezultate tih izbora. Zašto? Zato što se kroji lista po volji Aljbina Kurtija i njegovih mentora i hoće po svaku cenu da ponište izbornu volju naroda i da na taj način oduzmu mandate, legalno dobijene mandate, Srpskoj listi. Danas je demokratija na ispitu, kao što kažem, svuda u svetu i nikada, nikada, ljudi, volja naroda, u istoriji demokratije, demokratskih društva, nije tako i toliko pogažena kao u poslednjoj deceniji u mnogim demokratskim državama. I u Srbiji je na sceni gaženje volje naroda i pokušaj dolaska na vlast mimo većine ili većinske volje naroda. To je ta demokratija po volji ovog crvenog kmera Jove Bakića. Mi ovih dana branimo demokratiju i demokratske vrednosti od anarholiberalne ideologije koja ne priznaje da biva poražena polako, ali sigurno svuda u svetu. Srbiji je jako važno da u ovom vremenu stvaranja novog svetskog poretka na vreme i dobro se pozicionira. Vreme ide. Za svega mesec dana Trampove administracije imali smo primirje u Gazi, razgovor Putina i Trampa. Evo, prekjuče u Džedi smo imali razgovore Ukrajine i SAD, pa imamo i najavu da će čak Tramp posetiti Kinu ili Si SAD, oko toga se još nisu dogovorili, ali svakako razgovaraju. To su, ljudi, situacije koje su bile nezamislive do pre dva meseca. Zato mi moramo sada da reagujemo i pozicioniramo se kako treba. Evropska unija tumara između želja i stvarnosti. Inicijalno mirovni projekat, sada se evropska administracija zalaže za produžetak rata u Ukrajini. Mi moramo tu da se dobro pozicioniramo i moramo da pričamo, znači, treba nam mir i stabilnost u zemlji, da bi pričali o našem pozicioniranju i eventualnom redefinisanju spoljnopolitičkog položaja Srbije. Ovi sporazumi o kojima danas raspravljamo jesu važni za građane Srbije, važni su za ekonomski razvoj naše zemlje, ali su važni i za diplomatsko pozicioniranje Srbije. Ovi ugovori nisu samo važni za razvoj energetike u Srbiji, poput Energetskog sporazuma SAD i Srbije, poput Vlasinskih hidroelektrana, izgradnje solarno-termalne elektrane u Novom Sadu, nisu važni samo za razvoj putne i železničke infrastrukture, za otklanjanje otpada ili recimo širenje kapaciteta vodovodnih, što je važno, recimo, za Jagodinu, za grad iz kog dolazim, već su jako važni i za dalje širenje mreže prijatelja u svetu. Recimo, tu je Sporazum između Srbije i Egipta. Vi znate da je pokojni Dragan Marković Palma još pre osam godina uspostavio političke i ekonomske veze sa Egiptom jako dobre, pa je prekjuče koleginica Zagorka Aleksić držala poslaničku grupu prijateljstva Srbija-Egipat i tu je prisustvovao Nj.E. gospodin Basel Salah, koji je veliki prijatelj Srbije. Egipat je velika prijateljska zemlja. Ministar Selaković je pričao o njenom značaju prekjuče, da je to najmnogoljudnija zemlja na Mediteranu i da je ovaj sporazum o slobodnoj trgovini pre svega važan i dobar zbog poljoprivrednih proizvođača, koji će imati najviše koristi od toga, ali i druge privredne grane. Naravno, važan je i ovaj Sporazum o strateškom ekonomskom partnerstvu između Republike Srbije i UAE. Sve to je neki vid ekonomske diplomatije, približavanje sa prijateljima. Evo, pomenuli su neki ministri Azerbejdžan. I sam mogu da svedočim o tome koliki su oni prijatelji i kako su prijateljski naklonjeni prema nama, jer sam kao izvestilac na izborima tamo ispred Narodne skupštine Republike Srbije, primljen kao nigde do sada. Tome može posvedočiti i kolega Bečić i ministar Đurić, koji je u to vreme bio u poseti Azerbejdžanu. Nedavno je predsednik Vučić rekao da, s obzirom na to da smo lider u regionu po direktnim stranim investicijama, moramo po investicije u Aziju. Ja ću samo kratko o tome, jer prošli put kada sam o tome pričao, imao sam jedan orkestar ispred sebe u sastavu udaraljki Marinika Tepić, prva truba Zoran Stojanović i Hor bečkih dečaka Borka Stefanovića. Pričao sam o tome da je delegacija Jagodine otišla u Kinu, da smo se bratimili sa petomilionskim Ziboom i rezultat te posete je da imamo potvrđenu jednu direktnu stranu investiciju iz Kine i imamo potvrdu grada Ziboa, tog petomilionskog modernog, savremenog industrijskog grada da će otvoriti industrijski Zibo industrijski park u Jagodini. Sve su to načina na koji mi treba da radimo i da se dogovaramo i da stvaramo bolju, snažniju i jaču Srbiju. Zbog svega ovoga navedenog poslanička grupa Dragan Marković Palma – Jedinstvena Srbija glasaće za sve predložene zakone i sporazume. Za jednu jedinstvenu, stabilnu, mirnu i složenu Srbiju. Živela Srbija. 

MARINA RAGUŠ: Hvala vam. Ministar zdravlja, gospodin Zlatibor Lončar, izvolite. 

ZLATIBOR LONČAR: Poštovana predsedavajuća, poštovani narodni poslanici, dragi građani Srbije, zbog svega ovoga što smo čuli i pre svega zbog neodgovornosti, mnogo izgovorenih pretnji, previše upotrebljene puta reči nasilje i onoga što izgovaraju i čime prete oni koji organizuju taj protest ili kako se već zove 15. marta mi imamo jednu ozbiljnu uznemirenost građana, da ne znaju šta će se dešavati toga dana. Ono što ih posebno interesuje, da li će oni toga dana moći da funkcionišu, da li će moći da odu do lekara, da li će moći da im se ukaže pomoć, kako će to sve izgledati. Ako slušaju sve ovo što kažu, da ne koristim težu reč, krajnje, krajnje, neodgovorni ljudi koji prete svima i svakome. Hoću da im kažem da se država Srbija organizovala, da će u subotu raditi sve zdravstvene ustanove u Beogradu, sve bolnice, kliničko bolnički centri i svi domovi zdravlja iz razloga, ljudima je neophodna pomoć zdravstvena da ne razmišljaju da li je nešto blokirano, da li nije blokirano, da li će moći da stignu, da li neće moći da stignu, da znaju da će i one najbliže ustanove gde oni žive, da će moći da zatraže pomoć koja će biti ukazana i to će raditi koliko god bude potrebno, jer će te ekipe biti pojačane, odnosno više ljudi će biti u smenama i oni koji nisu trebali da rade radiće. Što se tiče Hitne pomoć, radiće u punom kapacitetu, odnosno i više, ne samo automobile, odnosno sanitete koje imaju, smatramo da će biti veća potreba. Uzeće se saniteti iz zdravstvenih ustanova koje obično vikendom ne koriste, sve sanitete i biće ustupljeni Hitnoj pomoći, da bi mogli da stignu i biće raspoređeni, naravno, svuda da budu što bliže građanima, ako zatreba da mogu u što kraćem vremenu da intervenišu. Želim građani samo da naprave razliku između onih kojima je stalo do njihovog zdravlja, do njihovog života, do njihovog normalnog funkcionisanja. Neću nabrajati šta smo sve uradili u zdravstvu do sada, a ponavljati šta oni u svoje vreme nisu uradili i gde su bili kako je izgledao zdravstveni sistem Srbije. Neka razmisle o tome. Sa jedne strane, ova država koja se bori da izađe u susret ljudima i da pomogne da ovo pitanje što ste postavili da smo sve stariji da treba palijativna nega da se proširi i radimo na tome, da znate, da sada ne obrazlažem i taj zahtev što ima da budu više od dve nedelje u našim zdravstvenim ustanovama i da imamo više takvih ustanova i više kapaciteta, radimo i ubrzo će biti završeni objekti u kojima će biti smešteni ti ljudi. Da znate da na to nismo zaboravili. Ali, da bi nastavili da radimo, da bi pomagali svim ljudima, mi moramo da imao stabilnost, mi moramo da funkcionišemo, morate normalno da se krećete gradom, morate normalno da radite, da bi se živelo. Sa jedne strane to je naš cilj, to je naša ideja, to je naša borba, to su naši rezultati. Sa druge strane, imate one koji prete za 15. mart, što mislim da će i ranije krenuti u sukobe, koji žele da sve stane. A šta je to dobro za građane Srbije kada vi blokirate institucije, kad bijete policiju, kada upadate u te iste institucije, kada tražite da zakon ne važi za vas, za vas je pomilovanje, a za sve druge nešto drugo, ne date da se kreću normalno, ne date da kažu svoje mišljenje. To je ta druga strana. A vi dragi građani razmislite za koju ste vi stranu, jer oni kažu da je to taj dan D. Oni pumpaju. Nema problema, pumpajte, ali imajte samo na umu, kada pumpate i kad prepumpate, balon pukne i niko ga ne sastavi. Nešto mi liči da će baš tako da se desi, da su prepumpali da će taj balon da pukne. Prema tome, molim sve građane, da veruju u svoju državu, da ne budu uznemireni. Ljudi, nemate koga da se plašite. Pogledajte te ljude, sem što su glasni, sem što viču, sem što duvaju u neke stvari, sem što prete, ništa drugo, ne mogu vam ništa. Oni su u manjini i oni to znaju i zato neće na izbore, zato neće na referendum, neće onim normalnim putem da idu. Nije Aleksandar Vučić došao na vlast na ulici, došao je voljom građana. Kada budu odlučili građani da žele nekog drugog, mi ćemo prvi čestitati, do tada moraju da znaju jednu stvar, država nije slaba što ih je pustila do sada da rade sve ovo, država ih je pustila da oni pokažu svoje pravo lice. Četiri meseca oni maltretiraju celu Srbiju. Četiri meseca oni pokazuju svoje pravo lice. Ne postoji više niko kome nije jasno šta oni rade, ne postoji. Ovu priliku koristim da apelujem na decu, studente, koga god, koji razmišljaju svojom glavom da razmisle još jednom, prošlo je dovoljno vremena. Deco, samo uzmite činjenice u obzir, pa sami odlučite šta je za vas najbolje, šta je najbolje za vašu budućnost, šta je najbolje za budućnost vaših roditelja, sutra za budućnost vaše dece. Kome vi hoćete to da prepustite da vodi računa o tome. Ovima koji vam kažem, imaju rezultate i koji vam otvoreno kažemo šta ćemo dalje da radimo ili ovima koji samo pozivaju na nasilje, na ubistva, na progon, na bacanje u reke, na plivanje, na nabijanje na kolac. Deco, da li je to ono što želite. Deco, morate da znate jednu stvar, mladi ste, sad ste već ušli u jedan period da negde vidite kako funkcioniše država i kako se živi, svake godine se živelo sve bolje i bolje, svake godine su bile veće plate vašim roditeljima, moglo je da se kupi više nego prethodne godine. Deco, da vas podsetim, nekada su se dizali krediti da se ide na letovanje, do 2012. godine i do 2014. godine, bogami, a sada se razmišlja da li će se ići dva puta na letovanje, na zimovanje i na ostalo. Deco, samo znajte to se ne podrazumeva. Nemojte misliti da je to bogom dano i da će to tako da ide i da dođe bilo ko. To će se srušiti za manje od par meseci, ali posle naknadna pamet ne pomaže, biće kasno. Neće moći to da se nadoknadi. Srbija ima dva puta. Put nastavka razvoja, izgradnje i svega onoga što se radi sada i ovaj drugi put, a to je plenumi, krizni štabovi, zborovi i ostali, gde vi ne znate ko je ko i da vlada strah neki, ne znate od koga i šta i gde manjina proziva ako slučajno neko ima drugačije mišljenje. Ni sam ne znam koliko sam imao poziva ovih dana zabrinutih ljudi. Ljudi mole jednu stvar Aleksandra Vučića. Mole ga da što pre formira taj pokret, mole ga ljudi koji nikada nisu bili u politici, koji nikada nisu bili ni u jednoj stranci, koji hoće da se priključe tom pokretu. Mole ga da što pre formira, da taj pokret preuzme odgovornost, da što pre uradi analizu zašto, kako smo došli u ovu situaciju i da sve te stvari ispravi i da Srbija nastavi putem koji je dobar za Srbiju i za građane Srbije. To očekuju od Aleksandra Vučića. Gospodo, u subotu i vi odlučujete šta će i kako će biti. Država će uraditi svoje i ljudi koji vole ovu državu. Od ponedeljka moraće striktno da se poštuje zakon. Više nemamo vremena, više nemamo prostora, maske su pale. Svi su pokazali pravo lice. I oni koji se izjašnjavaju da su neka druga strana, ali i oni naši koji su se uplašili ili već nešto drugo šta rade. I oni su imali dovoljno vremena da pokažu ko su, gde su i šta su. Prema tome, građani Srbije nemojte da se plašite, nemate koga da se plašite. Ovo će biti rešeno. Srbija mora da ide napred. Živela Srbija. Hvala svima. 

ELVIRA KOVAČ: Hvala gospodine ministre. Gospodine Veselinoviću, molim vas samo da se prijavite, nestali ste mi u sistemu. Izvolite. 

ŽELJKO VESELINOVIĆ: Zahvaljujem predsedavajuća. Ja bih želeo da kažem nešto bi praktično trebalo da ide u tom nekom pravcu pomirenja. Žao mi je što ovde u sali nema poslanika opozicije. Smatram da svi mi imamo dužnost i obavezu da pozovemo sve one koji ovo gledaju na razum, na mir, da ne dozvolimo sa naše strane koliko je to moguće, da dođe do nekog krvoprolića, da dođe do nekih nemilih scena što stvarno nikome nije u interesu. Ono što ova Skupština radi proteklih nekoliko dana meni deluje kao u onoj seriji „Selo gori, a baba se češlja“. Mi se nalazimo maltene pred građanskim ratom, a ovde se govori o novom zaduživanju Srbije. Mislim da to u ovom trenutku uopšte nije ni važno, ni bitno, nego je važno da svi nađemo neki modus kako bismo uspeli da situaciju koliko, toliko smirimo. Mi smo ovde prisutni svi ovih dana. Osudili smo kao poslanička grupa svako nasilje koje se dešavalo i apsolutno nismo za bilo koji vid nasilja. Smatram da smo trebali ovde da razgovaramo o tome kako smiriti tenzije, kako da dođemo u situaciju da ni jedna glava ne bude razbijena, da ne daj bože padne krv na ulicama. Ja sam siguran i bukvalno sto posto sam siguran da ni jedan student od ovih koji dolaze u Beograd nije za bilo kakve nemire. To su deca od dvadeset i nešto godina koji sigurno ne dolaze u Beograd da se tuku sa policijom, da razbijaju i da pale. Isto tako sam siguran da to ne radi ni opozicija. Bio sam jedan o od osnivača Saveza za Srbiju i znam kako smo 2019. godine, kada je bio veliki skup ovde ispred Skupštine mi svojim telima i svojim autoritetom sprečavali sve ljudi koji su želeli da upadaju u Skupštinu, da prave nerede itd. Siguran sam da opozicija ovakva kakva jest i razbijena i slaba i nejedinstvena, apsolutno nema nikakav interes, niti učestvuje uopšte u tome da li će se nešto dešavati ili neće. Da li postoje neke grupe ili pojedinci koji u subotu žele da naprave neke incidente, apsolutno verujem da postoje. Valjda imamo te neke čuvene službe BIA, VBA ili koje već postoje, koje mogu da identifikuju te ljudi i koji mogu da spreče sve te ekstremiste koji bi eventualno dolazili za Beograd da prave nered. Vi morate da znate da nastrešnica koja je pala u Novom Sadu je samo okidač za sve ovo što se danas dešava. Imali ste priliku svi da vidite i mi ovde, kada mislim mi, mislim na sve nas. Skupština je po meni najveća institucija, ja je poštujem. Mi smo trebali svih ovih godina i sada da koristimo vreme koje imamo da pokušavamo da razgovaramo, da vodimo dijalog, da se međusobno ne tučemo, palimo dimne bombe, vređamo, itd, nego smo trebali da damo primer svima drugima kako ustvari treba da funkcioniše neka institucija. Ja bih najradije voleo da živim u zemlji u kojoj ni jedan student, ni jedan đak, ni jedan građanin prosečan ne mora da zna ko je predsednik države, ne mora da zna ko je premijer, ko je ministar, ko je poslanik, ko je predsednik opštine. Kada budemo došli u tu fazu da to niko ne zna, e onda možemo da kažemo da živimo u nekoj kakvoj, takvoj normalnoj državi. Vi morate da znate da gušenje svakog kritičkog mišljenja i svake kritike na račun vlasti u proteklih 12 ili 13 godina mora da eskalira u nekom trenutku. Ja apsolutno nisam za to da se zbog nastrešnice sada love veštice, nisam demagog pa da kažem, da tužilaštvo može u roku od 15 dana ili mesec dana da pronađe krivce, da pohapsi, da osudi, itd. Apsolutno ne mislim da je to normalno, zato što svaka istraga treba da traje neko vreme i bolje osloboditi 100 krivih, nego uhapsiti jednog nevinog. Morate da znate i to da su najviši državni funkcioneri odmah nakon te nesreće izlazili u javnost i relativizovali tu nesreću. Govorili su da nema odgovornih. Ne zaboravite da je neko govorio da je kriv arhitekta ili projektant koji je projektovao tu stanicu 1960. i neke godine i da li mislite da ovi mladi ljudi mogu da podnesu to vređanje inteligencije i taj atak na njihov mozak i atak da kažem na jedno ljudsko dostojanstvo sa nekim takvim izjavama. Mi takve izjave imamo 12 i 13 godina unazad i to je apsolutno najveći problem, najveći problem je taj što građani Srbije pre svega mladi ljudi ne veruju u institucije. Vi morate da znate da ovi mladi ljudi ne podnose opoziciju, kao što ne podnose SNS i Aleksandra Vučića. U isti koš ih stavljaju i jedne i druge, jedni su bili na vlasti devedesetih godina, a drugi su bili na vlasti od 2000. do 2012. godine, a treći su na vlasti od 2012. godine do danas. Ta deca apsolutno ne veruju nikome, ne veruju u političare. Mi smo najprljaviji deo ovog društva, ako tako moram da kažem, jer smo sami dozvolili svojim ponašanjem prethodnih godina, da dođemo u taj isti koš i da nas danas targetiraju i zbog toga tvrdim da opozicija nema apsolutno nikakve veze sa tim. Sa druge strane, imamo i medije koji su potpuno podeljeni, sa jedne strane režimske medije koji govore, da kažem o ubistvima, spremanjima, ne znam svega i svačega. Vidimo neke snimke Srbije i da li su to snimci iz Srbije ili nekih drugih zemalja, gde se tenkovi voze po ulicama, traktori. Sinoć sam video snimak gde neko vozi neko vozilo kamion, vozi tenk, da li je to istina, ja ne znam, i mislim da ako vozi, da to ne treba da se radi, ali sa druge strane imamo i ove “nezavisne medije“, koji isto tako „pumpaju“ i govore neke stvari koje ne bi trebalo da govore. Danas smo došli u situaciju da apsolutno nemamo medij koji može da prenese istinito i objektivno stanje u kakvom se danas nalazimo i nemamo nijedan medij, koji će izaći i koji će pozvati ljude na razum. Mi smo danas u jednoj dubokoj krizi, a ta kriza već postoji dugi niz godina, ali najveća kriza od 5. oktobra 2000. godina, pa na ovamo, pre 25 godina se to desilo. Tada su pale neke žrtve, pale su neke žrtve 9. marta 1991. godine. Ja bih stvarno volio i molio sve, apelovao na sve, i na građane koji ovo gledaju, da ne dozvolimo da histerija ponese ljude i da ne dozvolimo da nam histerija napravi da neko, ne daj bože, strada i da ne daj bože izgubi glavu. Ja smatram da apsolutna vlast nosi i apsolutnu odgovornost i da je najveća odgovornost na državnim organima da spreče bilo kakav vid nasilja i bilo kakav vid problema koji mogu da eskaliraju prekosutra. Isto tako, kao što sam rekao, neka službe rade svoj posao, neka privedu one koji se spremaju da prave nasilje, koji se spremaju da prave incidente. Ne samo da privode one koji po društvenim mrežama pozivaju na ne znam šta, jer oni su nevažni, kako kažu - pas koji laje ne ujeda. Tu se zna ko su ti ljudi, ali nije ni važno. Aposlutno, ako su skrivili nešto, treba da odgovaraju. Ali, oni nisu važni. Ako postoji ta neka nevidljiva ruka koja hoće obojenu revoluciju, onda dajte, molim vas, imamo organe koji trebaju to da spreče. Ako naši organi državni nisu sposobni i nemaju dovoljno snage da to spreče, onda treba da podnesu ostavku i da daju taj posao nekome drugom da radi. Smatram da ozbiljna država mora da ima mehanizme i načine da spreči bilo kakav vid ili pokušaj nekog nasilja koje će svakako da se desi, hteli mi to ili ne, ali moramo se potruditi svi koji smo ovde da to sprečimo kako znamo i umemo. Molim vas, gospodo, da iskoristim ovo vreme koliko imamo danas, da probamo da spustimo tenzije. Nemojmo da targetiramo nikog, nemojmo da targetiramo pogotovo studente, jer oni hoće da se bore za državu, institucije, državu pravde i državu u kakvoj oni žele da žive. Ponoviću ono što sam i rekao prošle nedelje ovde - oni su naša budućnost, svidelo se to vama, meni ili nekom drugom, trećem ili ne. Ta deca će voditi državu za 20, 30 godina. Sedeće ovde umesto nas, sedeće ovde gde su ministri, neki od njih svakako i sigurno ne žele da ruše, da pale i da uništavaju bilo šta. Ali, nemojmo dozvoliti da bilo ko iskoristi njih. Ja odgovorno tvrdim da opozicija to ne radi, jer nema sposobnosti to da radi i nema te želje. Mi smo to sprečavali koliko smo mogli u nekim ranijim periodima. Ali, suština priče je u tome da mi moramo da nastavimo da živimo. Mene plaši jedna druga stvar, i time ću završiti, jer to sad mislim da nije tema i neću da skrećem temu, mi ćemo imati posle ovoga ozbiljnih problema u tome da će dobar deo fabrika napuštati Srbiju. Ja sam juče dobio informacije da će recimo još nekoliko firmi u Srbiji zatvarati pogone i otpuštati hiljade i hiljade radnika. Mi treba da se fokusiramo na to, kako da te firme zadržimo i kako da pomognemo tim ljudima. Neću sad da dižem paniku jer mislim da na to sad neće niko da obrati pažnju, ali ključna je stvar da država radi svoj posao. Ja sam ovde u Skupštini Srbije prošle godine govorio, na primer, o jednom knjaževačkom kriminalcu Milanu Zlatkoviću zvanom Štroka i rekao sam šta će taj čovek da uradi. Kolega iz Knjaževca koji ovde sedi u klupama izašao je da brani tog kriminalca. Taj kriminalac je nedavno otpustio 200 ljudi, prevario državu. Pisao sam Ministarstvu finansija, pisao sam Ministarstvu policije, da bi sprečili to što se desilo, da čovek koji nije plaćao poreze, čovek koji nije plaćao radnike, zavrne državu, napravi krivično delo, zatvori fabriku i otpusti 200 ljudi. Protiv takvih poslodavaca mi apsolutno moramo da se borimo. Smatram da ćemo imati vremena kada sve ovo prođe da govorimo i o tim stvarima, ali molim vas, shvatite za ozbiljno i neke stvari koje dolaze sa ove strane sale. Opet kažem, žao mi je što smo tu samo nas nekolicina. Morate da shvatite da mi imamo dobronamerne savete, dobronamerne kritike i da je nama u interesu da država funkcioniše. Nije nikome u interesu da se ruši država. Ponavljam još jedanput - molim građane Srbije koji ovo gledaju, a verujem da dosta njih gleda i prati celu situaciju jer je sad alarmantno stanje, gospodo, nemojmo do kraja ove sednice barem mi da činimo pozive na linč, da targetiramo nekog, da okrivljujemo nekog, nego da gledamo koliko mi možemo kao najveća institucija ove države da sprečimo da dođe u subotu ili nedelju ili kako god, do bilo kakvog krvoprolića, ne daj bože da neko nastrada, itd. Džabe nam posle hapšenja, džabe nam posle sve što ćemo pričati, ako neko tog dana, ne daj bože, izgubi glavu. Još jedanput vas molim, dozovimo se pameti i da probamo sa naše strane da učinimo onoliko koliko je moguće da taj dan protekne mirno, da studenti dođu. Neka protestuju, neka blokiraju, ali nemojmo njih da targetiramo i ne daj bože da neko od te dece strada, gospodo, ući ćemo u ozbiljan problem. Hvala. 

ELVIRA KOVAČ: Hvala vama. Moraću da obrišem listu, pošto je pun sistem, te vas molim da ljudi koji žele da govore, da se prijave u sistem. Gospodin Milenko Jovanov, izvolite. 

MILENKO JOVANOV: Ja se načelno sa većim delom onoga što je rečeno slažem, samo sam uvek protiv toga da guramo kao noj glavu u pesak i da ne posmatramo stvari onakve kakve jesu. Znate, ako imate četiri meseca kampanje "Pumpaj" i ako četiri meseca obećavate ljudima kroz izjave, upravo te impotentne, politički impotentne opozicije, da će doći jedan trenutak i jedan dan kada će cela Srbija doći u Beograd i tada će sve biti rešeno, onda morate da imate u vidu da će razni ludaci da prihvate to kao poziv da sprovedu tu ideju. E, to je neodgovornost koju gledamo četiri meseca. Ja o tome govorim. Ne znam kako niko nije primetio da je ovoj deci u parku prišao čovek i niko od poslanika nije to govorio, pa čak ni ovi iz vladajuće koalicije, neki su bili na N1 a neki su ovde u sali govorili o tome šta se događa u Pionirskom parku, ali niko nije primetio da je toj deci prišao čovek i rekao - ja dolazim 15. ne da vas bijem nego da vas ubijem sa tri sina i dva belgijska ovčara. To nije uradio niko iz vlasti. Taj čovek je priveden. Ali, koliko je još takvih koji još nisu skupili hrabrost da dođu dan ili dva ranije, a za to nema odgovornosti. Danas imate pumpanje od strane Đilasove stranke koja kaže - na tajnoj sednici Administrativnog odbora, koja će se održati telefonskim putem, njima će biti skinuti mandati. Svako ko je prošao pored Narodne skupštine zna da Narodna skupština nema telefonske sednice i da je nemoguće, ali oni to namerno rade da bi pumpali. Pa nismo svi podjednako krivi. Ja ne mogu da prihvatim da se kaže - gađali su se poslanici. Nisu se gađali poslanici, nego su nas gađali. Ja nisam pogodio nikog dimnom bombom, a mne su pogodili dva puta. Prekoračio sam vreme. Izvinjavam se. Molim vas samo da stvari postavimo onakvim kakve jesu, da ono što je za osudu osudimo, ma sa koje strane dolazi. Apsolutno ne pozivamo na nasilje. Država se maksimalno suzdržavala, a to da li je neko doživeo kao slabost, nažalost, u jednom trenutku će država morati da reaguje, a ko će da odgovara za one ludake koji su poziv da dođu 15. u Beograd shvatili kao poziv na revoluciju, to ćemo da vidimo u narednom periodu, jer neko mora biti odgovoran. Hvala. 

ELVIRA KOVAČ: Reč ima gospodin Milija Miletić. Izvolite. 

MILIJA MILETIĆ: Zahvaljujem se, poštovana potpredsednice. Evo, ja ću govoriti u ime poslaničkog kluba Zdrava Srbija - Ruska stranka - Ujedinjena seljačka stranka i u okviru ovih tačaka koje smo ovih dana govorili, to su sporazumi, to su protokoli, to su stvari kojima ćemo moći sutra da omogućimo bolji razvoj naše Republike Srbije. Tu su sa nama govorili prethodna dva dana naši ministri koji su sada neki tu, neki nisu tu. Ja ću govoriti o svemu tome, ali govoriću o delokrugu gde ja živim, jugoistočna Srbija, Niš i okolina, jer je to ono što nas dotiče, što mi osećamo. Ja ću o tome govoriti i govoriću jezikom tih naših ljudi. Evo, ministar Siniša Mali sada nije tu. Govorio je prvi kada je počelo ovo zasedanje, gde je rekao da će ovi sporazumi dati mogućnost da se razvija jedno, drugo treće. To ću ja, normalno, podržati. Podržati zato što je to potrebno našoj zemlji. Razvoj infrastrukture, razvoj železnice, razvoj svega. Vezano za Sporazum oko železnice, gde se nabavljaju nove lokomotive, mašine koje će sutra ići po prugama, raditi svoj posao, prevoziti putnike, prevoziti robu. Evo, ja ću oko toga govoriti. To je nešto što je bitno i što je potrebno i to daje razvoj i mogućnost razvoja naše Republike Srbije. Bitno je i za nas koji živimo u tom delu jugoistočne Srbije. Inače, 2015. i 2016. godine, ja sam o tome govorio, železnička pruga koja išla, koja i sad ide od Niša, preko Svrljiga, Knjaževca, Zaječara, dole prema Boru, prema Prahovu jednim delom ta pruga je rekonstruisana i taj deo pruge je stvarno veoma kvalitetno urađen. Trebalo je da se uradi kompletna pruga od Niša, preko Svrljiga, Knjaževca, Zaječara, do Bora, ali jednim delom je nešto zaustavljeno, nije odrađeno. Taj deo, to što nije odrađeno, to je deo od Knjaževca prema Zaječaru. Normalno, treba da se radi od Zaječara prema Boru, jer kako svi znamo u Boru dole su velike investicije, veliki radovi, veliki poslovi i velike količine materijala iz Bora, iz Prahova ide ne prugom, nego ide putem. Put koji je sada veoma opterećen, a ja sam o tome govorio ranije, put koji ide od autoputa prema Sofiji odvaja se, magistralni državni put, od Niša na ovamo, prema Svrljigu, Knjaževcu, Zaječaru. Taj deo puta je veoma opterećen, taj deo puta je sada dosta ruiniran i mislim da je potrebno u prvom planu odraditi da rekonstruišemo taj deo pruge koji nije odrađen od Knjaževca prema Zaječaru da bi ti teški tereti mogli da idu tom prugom, da bi bilo manje oštećenja puteva i normalno bilo bi sigurnije za sve nas. Inače, put, državni put od Niša, preko Srvljiga, prema Knjaževcu je, kako kažem, veoma opterećen. Govorio sam, čuo sam i mislim da ima nekih nagoveštaja da treba da se odradi ta tzv. treća traka ili zaustavna traka ili traka za te teške kamione da bi mogli sutra kad neko pođe, recimo, iz Knjaževca, Zaječara, ima neku potrebu, ima neka hitna intervencija, daleko bilo neko je bolestan, Hitna pomoć krene, tu je po četiri, pet kamiona jedan za drugim i verujte mi, ljudi, put od Knjaževca, od Tresibabe pa samo do Gromade, to je taj deo baš najopterećeniji i tu su najveći zastoji. Ne mogu kamioni da se preteknu i dolazi do velikog zastoja. U takvim situacijama mislim da je potrebno da se obezbedi ta treća traka, na tim mestima. To treba „Putevi Srbije“, Ministarstvo saobraćaja, građevine na tome treba da se radi, ali ja mislim da bi se sve to možda u nekom kasnijem odradilo, ali bitno je da železnička pruga se odradi celim svojim putem. Znači, konkretna ta trasa od Knjaževca, Zaječara, dole Bora, Prahova, da to bude sve odrađeno, da to bude stavljeno u funkciju, da ti teški teretni vozovi ili lokomotive i vagoni mogu tu da funkcionišu i da ne pravimo štetu na putevima koji su sada baš, mogu da kažem, u lošem stanju. To kažem od Knjaževca, preko Svrljiga, do Niša. Taj deo puta baš je veoma ruiniran. Inače, ja sam govorio da je isto problem gde se ukršta ta pruga, kroz opštinu gde ja živim, to je Svrljig, i put, državni put koji ide tu isto gde se te dve stvari račvaju. Da vam kažem, tu postoji jedan pružni prelaz gde postoje branici koji su odrađeni možda prošlog veka sigurno. Sad koje je to godine rađeno, ali verujte mi to je toliko u lošem stanju. Ovo govorim jezikom čoveka koji nije iz struke, ali ja tamo živim, tamo prolazim. Nekad se napravi zastoj po dva, tri, četiri kilometara zato što voz koji treba da prođe spuste se branici i kada se spuste branici nema onih svetlosnih signala. To je sve na stari način, na čekrk, kako se kaže kod nas. Nekad se dešava, više puta se dešava da se polome branici. Napravi se šteta. Prvo se napravi šteta tom što to udari zato što ili ne čuje ili ne vidi. Da vam kažem, to se spušta onako iznenada. Ljudi koji rade, železničari koji rade u železničkoj stanici, ti ljudi izlaze iz železničke stanice koja je 300, 400 metara od tog pružnog prelaza, odnosno od putnog prelaza. Oni moraju da dođu, zaustave saobraćaj. Na taj način funkcioniše. Mislim da je to devastirano, da je to zastarelo. Bio sam sa ljudima iz „Železnice“ gde su meni tada rekli da su obezbeđena sredstva, da li je to neka banka, da li je to neki, ne znam koji je to projekat, da su obezbeđena sredstva da se taj deo pružnog prelaza gde se prolazi kroz Svrljig i gde postoje ti branici da to bude odrađeno krajem prošle godine, početkom ove godine. Kada sam sada kontaktirao „Infrastrukturu železnice“ rekli su mi da će to biti, ali kad će biti… Pitao sam zašto sad to nije, pa zato što su sad ta sredstva opredeljena da se odradi neko drugo mesto isto u delu pravca, negde dole u Zaječaru, neko selo prema Zaječaru. E sad, ja stvarno poštujem, treba svuda to da se odradi jer stvarno, verujte mi, iz kuće moje žene njeni baba, deda, čukundeda su svi poginuli na pružnom prelazu. To su sve neuslovni prelazi u našim seoskim područjima. Tu ljudi žive dugi niz godina. Verujte mi, na takvim mestima dolazi do velikih katastrofa. Zbog toga, najfrekventnija mesta, recimo, gde su državni putevi, tu moramo napraviti savremene pružne prelaze sa branicima koji su automatski, gde se spuštaju kada dođe voz na određenu razdaljinu, oni se spuste, da sve to funkcioniše kako treba. Ja sam očekivao da će to biti urađeno početkom ove godine. Sada očekujem, pošto imamo ulaganja u železnicu, u nove lokomotive, očekujem da se ti pružni prelazi reše na savremen način, da ljudi koji tamo žive ne preti im opasnost, daleko bilo, da se desi neka saobraćajna nezgoda, da neko izgubi život, a u krajnjem slučaju, idemo napred, idemo u 21. vek. To je jedna stvar. Rekao sam isto za tu treću traku, koja je veoma bitna u delu puta Svrljig-Knjaževac, Svrljig-Niš. Ta treća traka je stvarno neophodna zato što ti teški kamioni koji idu iz borskog rudnika svakodnevno, da ne kažem, to je veliki broj tih kamiona koji tamo ide, stvarno je put veoma ruiniran, a i pravi se veliki zastoj. Zbog svega toga mislim da mi to moramo uraditi, jer je to neophodno i to treba uraditi što pre zato što to ostavlja ljude tamo da žive, daje se pažnja tim našim ljudima koji žive i u Knjaževcu, Svrljigu, Beloj Palanci, Gadžinom Hanu i tim malim sredinama gde treba veća pažnja i veća ulaganja. Jedna od bitnih stvari, govorio sam državni put koji ide isto kroz opštinu Svrljig, ide od Svrljiga prema Staroj planini. Inače, mogu da kažem, Stara planina je biser. Ko nije tamo bio, treba da ode. To je nešto najlepše. Ja očekujem da ćemo imati mogućnost da Vlada Republike Srbije, predsednik Srbije je već o tome govorio, da će tamo biti ulaganja u nove smeštajne kapacitete, gde će se praviti hoteli. To će dati još veće mogućnosti za ulaganje u te naše sredine, jer verujte mi, turizam je nešto na čemu svi moramo da radimo i te male sredine, a normalno, Stara planina je nama velika šansa i mogu da kažem da tamo dolazi veliki broj naših komšija iz Bugarske koji vole da dođu tamo. Veliki broj ljudi na Staru planinu dolaze iz cele Srbije, a da ne kažem i iz celog sveta. Zato velika podrška investicijama na Staroj planini, podrška direktoru Karadžiću, koji svojim angažovanjem i željom, on jeste direktor, ali on kao da je naš, kao da je tamo rođen. On se stvarno bori zajedno sa nama da se tamo obezbede novi kapaciteti, da se obezbede nove investicije i da ima mogućnosti tamo da se ulaže i da tamo bude sutra veći broj ležaja. Ja ništa nemam protiv Zlatibora, daleko bilo. U poslaničkoj klupi sam zajedno sa ljudima iz Zdrave Srbije. Čajetina jeste razvoj centar turizma, Kopaonik isto jeste lep, ima i drugih planina. Verujte Stara planina je mnogo lepša, i kako kažu nije to tako, kako se to kaže kod nas, nije tako uprljano, nije to tako, ne ide napred, jer tamo dolaze ljudi koji žele da vide prirodu, koji žele da vide šumu, žele da vide planine, žele da vide zdrave potoke, žele da vide ptice zdrave, da vide divlje konje, tako je kolega Nikola, da vide ono što tamo kod nas ima, a verujete mi da treba malo pojačanje tih smeštajnih kapaciteta i to će dati rezultata razvoja. Moja opština iz koje ja dolazim Svrljig, i opštine Knjaževac i Bela Palanka i Pirota i Zaječara, ponovo ponavljam veliki broj naših ljudi, naših komšija dolazi iz Bugarske. Sada je došla naša ministarka Jelena Žarić Kovačević, koja je naša iz Niša, ne samo što je ona bila moja koleginica, tj. bili smo zajedno sa njom unazad šest godina. Za nju mogu da kažem stvarno pohvalne stvari zato što ona vodi Ministarstvo za državnu upravu i lokalnu samoupravu. To je ministarstvo koje je nadležno nad našim lokalnim samoupravama. Ona svojim angažovanjem dolazi direktno kod nas u te naše male sredine, razgovara sa našim ljudima, svojim autoritetom pomaže i neka druga ministarstva, da prođu neki projekti. To je nešto što nama treba. Ja poštujem ljude koji su ministri iz drugih krajeva i podržavam normalno… Glasam za Vladu, i ovu i prethodnu Vladu, i Vladu od 2014. godine. Ja sam glasao kao poslanik i, verujte mi, svi ti ljudi žele dobro našoj Srbiji, ali meni, kao čoveku, je lakše kada imam nekog čoveka iz Niša, iz okoline Leskovca, koji su na nekim državnim funkcijama koji sutra mogu da svojim autoritetom potpomognu da naše opštine, male sredine koje su u teškoj situaciji, koje su nerazvijene, kojima treba veća finansijska pažnja, da svojim autoritetom i angažovanjem tamo pomognu. Jelena je kao ministarka stvarno na svom mestu. Jelena, ovo sada ispada da vas hvalim, ali ja to govorim iz srca, jer ovo što radite radite jer želite da se Niš i jugoistok Srbije razvija. Nije tu Novica Tončev, ministar iz tih naših krajeva, i on se čovek zalaže i bori sa svojim ministarstvom. Uz dužno poštovanje, vi ste naši, ali vi ste svi naši ovde. Sada jedan deo što je meni vrlo bitan, što se tiče razvoja naše opštine - poljoprivreda. Tu je naš kolega doktor Martinović, koji je bio zajedno sa nama, šef poslaničkog kluba, koji je zajedno sa nama bio Skupštini, sada je na mestu ministra. On je bio ministar za državnu upravu i lokalnu samoupravu gde smo imali određene projekte koje smo realizovali zajedno sa našom ministarkom Jelenom. Sada Ministarstvo poljoprivrede, gde je sada ministar gospodin Martinović, ima niz aktivnosti koje su pozitivne, koje su dobre za naše poljoprivredne proizvođače. Ja sam uvek bio za to da se da više sredstava malim proizvođačima, malim gazdinstvima. Verujte mi da od tih malih ljudi najviše zavisi, kad smo bili u najtežoj situaciji, kad su bili ratovi, kad su bile krize, taj mali proizvođač je očuvao i sačuvao našu zemlju Srbiju, kako se kaže, taj seljak je i hranio i branio našu zemlju Srbiju. Zbog toga, poštovani ministre Martinoviću, podržavam sve vaše predloge koje vi kao ministar, zajedno sa svojim kabinetom, radite, čiji predlozi dolaze kod nas, na naš Odbor. Više puta kaže neke stvari koje su bitne za male proizvođače. Ja sam bio jedan od onih koji je zajedno sa Rističević, koji je predsednik odbora, govorio za agrar da je trebao malo da sačeka da ta mogućnost postoji, može da bude i e-agrar, a može da bude i u pisanoj formi, jer veliki broj mojih ljudi koji žive u Svrljigu, Beloj Palanci i Gadžinom Hanu, Sokobanji, veliki broj tih malih mesta, to su brdsko-planinska područja, nemaju pokrivenost interneta. Sutra, čovek, recimo, proda tele da bi kupio telefon, pametni telefon, a sutra on na tom telefonu ne zna da radi, njegova deca nisu kod njega, i tako on sutra ne može da obezbedi određene subvencije koje nadležno ministarstvo daje. Jedna od stvari koju sam hteo vama da kažem sada, znam, imamo mogućnost da radimo zajedno, jedna od bitnih stvari, ima određenih pravilnika, javni poziv koji je sada dostavljen, odnosno unazad nekoliko dana je objavljen, za nabavku kvalitetnih priplodnih ovaca, krava i svega ostalog, a gde u okviru tog javnog poziva stoji član 10. gde piše da može da bude kopija pedigrea ili uverenje o kretanju životinje, odnosno kako je ta životinja nastala, da li je osemenjena, da li jedno, da li drugo. Sada kada je sve to odrađeno, ljudi, veliki broj malih proizvođača koji sutra nemaju mogućnosti, ne znaju sve to da… Oni su obezbedili ta uverenja. Sada šalju ta uverenja nadležnom ministarstvu i Uprava za agrarna plaćanja, to sam govorio i na odboru, sada im traži da obezbede kopije tih pedigrea. Kada traže kopiju pedigrea daju im rok od osam dana, a za kopiju pedigrea, to je Institut za stočarstvo, matična služba koja radi taj posao i oni to ljudi ne mogu da obezbede za narednih 30 ili 60 dana i njima se odbacuju ti predlozi, odnosno ti njihovi zahtevi za subvencije. To je nešto što je odrađeno, javni poziv je odrađen, data je mogućnost, jedno ili drugo. Na kraju, kada je čovek obezbedio to drugo, oni mu traže to prvo i on čovek ne može da obezbedi subvencije. Da vam kažem, veliki je broj takvih ljudi koji žive u mom Svrljigu, da ne ponavljam te male opštine. Za njih, recimo, 10 ovaca koja dobiju, ta sredstva, jedna junica ili dve junice, to za njih mnogo znači, to je za njih velika pomoć. Onaj ko ima veliki broj grla stoke, po 200, 300, 500, 1.000 krava, koji imaju 50.000 ovaca, njima to nije mnogo bitno, ali tom čoveku što ima 15, 20 ovaca, 15, 20 koza, dve, tri, četiri krave znači svaka subvencija. Znam da smo mi iz budžeta izdvojili dosta sredstava za subvencije, za takve stvari, ali sa druge strane mislim da neke stvari, kada se nešto piše, mora da proprati, jer ako se to napiše… Taj javni poziv je napravljen tako, piše jedno ili drugo, da se to prihvati ili da nađemo rešenje tim ljudima, da se omogući da obezbede taj pedigre, kopiju pedigrea. To je što se tiče tih stvari. Naša poljoprivreda je, što se mene tiče, kao čoveka, veoma bitna. Stočarstvo, razvoj stočarstva na tome moramo svi zajedno da radimo i problemi su stvarno veliki. Veliki broj starih ljudi je ostao u našim selima. Tim ljudima moramo dati mogućnost, jer čovek ima malu penziju, da li je poljoprivredna ili neka druga penzija, u tim sredinama to su male penzije i on kad čuva jednu, dve krave ili kada čuva 10-ak ovaca, on puni sebi taj budžet i to je za njega egzistencija, a i da ostane na tom svom ognjištu. Velika stvar jeste za nas koji živimo u takvim stvarima, i o tome sam govorio, evo i sada je predsednik Srbije Aleksandar Vučić napomenuo alimentacioni fond. To je nešto što je vrlo bitno. O tome sam govorio i ranije u Narodnoj skupštini, ali sada taj Predlog zakona o alimentacionom fondu je nešto što je za nas, ljude koji žive u malim sredinama… Ima veliki broj malih ljudi koji više ne žive zajedno, gde sutra bračna zajednica više ne postoji, gde majka treba da čuva decu, a njen suprug ne plaća i ovo je zakon o kome je govorio predsednik Srbije Aleksandar Vučić. To je bitno da odradimo, i to ćemo sigurno odraditi. Jedan drugi deo koji sam hteo da kažem, a vezano je za… Mi smo sada kao država, kao vlada obezbedili u prethodnom periodu velika sredstva za prvorođeno dete, drugorođeno dete, trećerođeno dete. To su velika sredstva gde se pospešuje rađanje, pospešuje se da mladi ljudi ostvaruju bračne zajednice, da rađaju svoju decu, da žive u malim sredinama i za mene, kao čoveka, to je nešto najlepše, to je nešto najbolje. Dajete mogućnost i za nabavku stanova. To važi i za mlade bračne parove. To važi i za naše studente koji sutra žele da studiraju, koji studiraju i sutra mogu da obezbede sebi stan po vrlo povoljnim uslovima. Što se tiče ovih stvari, za rađanje, za natalitet, država Srbija, i o tome moramo da govorimo, daje sredstva za one ljude, za one bračne zajednice koje ne mogu da imaju decu, daje mogućnost da se leče, da to bude besplatno lečenje i to nije, kao što je nekada bilo, jedno lečenje i više ne može. Sada može prvo, drugo, treće. To je ta tzv. vantelesna oplodnja gde se pomaže mladim ljudima da se ostvare kao roditelji, kao majke, kao očevi i na taj način oni sebi obezbeđuju budućnost. To treba pohvaliti. 

ELVIRA KOVAČ: Hvala. Isteklo je vreme. 

MILIJA MILETIĆ: Da li mogu još jedan minut? 

ELVIRA KOVAČ: Hajde molim vas završite. Isteklo vam je vreme. Završite misao. 

MILIJA MILETIĆ: Samo da završim misao, a tiče se ovog dela oko rađanja. Naše te mlade mame koje su sada trudne i sutra rode zdravo, pravo dete, te mlade mame koje dobiju sredstva za prvo dete, drugo, treće, to je potreba o kojoj treba da razmišljamo, a to je tzv. porodiljsko bolovanje. Porodiljsko bolovanje za tu mladu mamu kreće 45 dana pre termina porođaja, a završava se u narednih godinu dana. Može da bude i 60 dana pre termina porođaja. Na taj način porođaj, termin porođaja može da bude pomeren za 10 dana i to dete kada se rodi, to dete godinu dana bi po pravilu trebalo da ima, da ta majka ima porodiljsko, jer ta majka sutra doji dete, neko doji pet, šest, neko 10, neko godinu dana i na taj način ja bih tražio da obezbedimo i da bude makar godinu dana od dana porođaja. Hvala još jednom. Ja bi podržao ovaj predlog zakona. 

ELVIRA KOVAČ: Razumeli smo, prenećemo resornoj ministarki za brigu o porodici. Ministar poljoprivrede, šumarstva i vodoprivrede, gospodin Aleksandar Martinović. Izvolite. 

ALEKSANDAR MARTINOVIĆ: Zahvaljujem se, gospođo Raguš. Dame i gospodo narodni poslanici, ja kao član Vlade ne mogu da se složim sa jednom konstatacijom koja je pre nekih pola sata izneta ovde u Narodnoj skupštini, da je pad nadstrešnice na Železničkoj stanici u Novom Sadu, 1. novembra prošle godine bio, kako je rekao narodni poslanik, okidač za proteste i za nasilje koje se konstantno dešava u svim delovima Srbije od novembra meseca pa do današnjeg dana. Ja mislim da je jedan drugi događaj, ako već govorimo o događajima kao, uslovno rečeno, okidačima za određene političke pojave, da jedan drugi događaj zapravo predstavlja okidač koji je legitimisao nasilje i teror kao sredstvo političke borbe, a to je nešto o čemu sam već više puta govorio ovde u Narodnoj Skupštini, pokušaj ubistva predsednika, tada predsednika Vlade Aleksandra Vučića u Srebrenici u julu 2015. godine. Posle toga na ovim našim prostorima izgleda da je sve postalo dozvoljeno. Zašto to kažem? Godine 2015. neko je pokušao da ubije u Srebrenici Aleksandra Vučića. U to nema nikakve sumnje. Dakle, kada pogledate one snimke, ono je pokušaj ubistva i hvala dragom Bogu i hvala onim policajcima i hrabrosti samog Aleksandra Vučića što se to nije desilo, ali namera da se ubije predsednik Vlade je nesumnjivo postojala. Šta se posle toga dešava? Godine 2016. mnogi od vas se sećaju tog saziva, pre nego što je konstituisan novi saziv Narodne skupštine, Boško Obradović upada u zgradu Narodne skupštine u Kralja Milana u sedište RIK-a i traži da ga RIK proglasi, odnosno njegovu listu da je ušla u parlament, iako nije – ali, nema veze što nije, ja ultimativno tražim da proglasite da sam prešao cenzus u to vreme od 5% i hoću da uđem u parlament. Posle toga imate intervenciju tadašnjeg američkog ambasadora, pa posle toga imate skup tamo ispred stare zgrade Narodne skupštine u Kralja Milana, sećate se, svi lideri opozicije su bili, bez obzira da li su levi ili desni, tamo je bio i Boško Obradović, tamo je bio i Bojan Pajtić, tamo su bili svi, apsolutno svi i posle toga Boško Obradović je ušao u Narodnu skupštinu. Taj isti Boško Obradović, koji je tada bio u savezu sa Draganom Đilasom, za koga danas narodni poslanik kaže da ne sprovode nikakvo nasilje, da ne poziva na nasilje, a ne da samo poziva nego je akter nasilja, učestvuje u nasilju ovde u Narodnoj skupštini i van Narodne skupštine. Dakle, 2020. godine Marijan Rističević biva napadnut ovde ispred ulaza u Narodnu skupštinu. Dakle, bilo je mnogo događaja koji su pripremali teren za ono što nam se danas dešava i nije tačno da je pad nadstrešnice u Novom Sadu okidač za bilo šta. Teren za ono što se danas dešava u Srbiji i ono što se dešava unazad nekoliko meseci pripreman je mnogo, mnogo ranije. I ako izuzmemo 5. oktobar koji je bio klasičan primer obojene revolucije i sprovođenje nasilja i terora u politici kao legitimnog sredstva političke borbe mi zapravo od leta 2015. godine, kada se desio pokušaj ubistva predsednika Vlade, Aleksandra Vučića, u Srebrenici, imamo stvaranje atmosfere da je nasilje, da je teror, da je sila legitimno sredstvo političke borbe. To da Dragan Đilas, Goran Ješić, Marinika Tepić, Miroslav Aleksić, Borko Stefanović i njima slični ne stoje iza nasilnih protesta i blokada to je apsolutna neistina. Ne samo da stoje, ne samo da ih iniciraju, nego, kao što sam rekao, u njima vrlo aktivno i učestvuju. Mnogi su se pitali gde je viđeno sve ono što se dešavalo pre nekoliko dana ovde u Narodnoj skupštini kada su nas gađali suzavcem, šok bombama, kada su nas gađali jajima, kada su nas posipali prahom iz protivpožarnih aparata i mnogi ljudi su rekli to se nikada nigde nije desilo. Nažalost, desilo se. Desilo se u Ukrajini, u njihovom parlamentu, njihovoj Vladi, pa se posle toga desio Majdan, pa je posle toga na vlast došao neko ko je nekome u tom trenutku bio simpatičan, ko baš nije bio klasičan političar i onda su neki rekli – baš super što je došao takav jedan na čelo Ukrajine, pa je Ukrajina gurnuta u rat sa Rusijom. Pri tome, uopšte ne želim da pravdam ni na koji način ono što Rusi nazivaju specijalnom vojnom operacijom u Ukrajini. Ali, hoću da vam kažem tako se priprema teren da se uništi jedna država. Kada predsednik Republike Aleksandar Vučić opominje sve nas, posebno mlade ljude, posebno studente da se ne povode za onima koji bi da Srbiju vrate u 2000-e godine, mnogi misle da je to jedna prazna floskula i da to nije moguće da se desi. Nažalost, i te kako je moguće. Da je neko rekao 2014. godine da će na istoku Evrope da bukti praktično bratoubilački rat između dva skoro identična naroda, vi biste rekli da je to nemoguće. Kao što, da se malo dalje vratimo u prošlost, da nam je neko rekao da je moguće u 20. veku bombardovati jednu suverenu i nezavisnu zemlju, kao što je bila Savezna Republika Jugoslavija, mnogi bi rekli tamo negde 1996. 1997. 1998. da je nemoguće. Međutim, i te kako je moguće. Dakle, i ono što govori danas predsednik Republike je i te kako moguće. Lako je moguće da ako poverite vlast ovima poput Đilasa, Marinike, Borka, Miroslava Aleksića itd. da Srbiju vratite u 2000-e godine. Gde imate primer takvih zemalja? Ja ću navesti samo dva. Siriju i Libiju. Dve zemlje koje su bile među najrazvijenijima u svetu, gde je zaista postojalo u pravom smislu te reči jedno ekonomsko i socijalnoj blagostanje, gde se imali visok životni standard, gde ste imali visoko razvijenu privredu, sjajne univerzitete, sjajan zdravstveni sistem, odlične puteve. Onda se desilo što su neki, zamislite tog licemerja, nazvali Arapskim prolećem i pogledajte na šta posle tog proleća liči jedna Sirija ili jedna Libija? Na to bi nam ličila Srbija kada bi razni Đilasi, razne Marinike, Borko Stefanovići, Aleksići ponovo preuzeli vlast i zbog toga je važno, ja mislim, da i sa ovoga mesta i mi ministri i vi narodni poslanici, koji ste odgovorni, koji ste požrtvovani, koji ste odani Ustavu, zakonu i pravnom poretku ove države, da svi zajedno pošaljemo jasnu i nedvosmislenu poruku studentima, studentima koji su blokirali svoje fakultete i koji misle da time čine nešto dobro za ovu državu, da im kažemo još jedanput da ne dozvole da budu izmanipulisani, politički iskorišćeni od strane onih koji hoće da unište državu Srbiju. Nemojte da se povedete za onima koji su na delu pokazali šta mogu, nažalost mnogo toga lošeg da urade za državu Srbiju. Dvanaesti je čas da se vratite nastavi, da se vratite učenju, da se vratite polaganju ispita. Lako može da se desi da zbog Đilasa, da zbog Marinike Tepić, da zbog Borka Stefanovića, Miroslava Aleksića, da zbog ovih medijskih trovača sa N1, Nove S, iz „Danas“ izgubite školsku godinu. Kao neko ko ima decu koja će ove godine, nadam se upisati fakultet, kažem vam kao roditelj, nije isto kada izgubite godinu u trenutku kada imate 20 ili 21 godinu i kada ste u mojim godinama. Kada imate skoro 50 godina, kao ja onda nema neke velike razlike, da li imate 50, 52 ili 55, ali kada imate 20 godina, pa izgubite godinu dana lako može da vam se desi da vam se upropasti buduća karijera, da stanete sa učenjem, da stanete sa svojim redovnim obavezama, obuzmu vas emocije, neko vas proglasi za heroja, kao što su vidite zloupotrebili onu Milu Pajić, danas je nema nigde, jedno vreme je bila maltene nova Jovanka Orleanka, žena, devojka koja je nosila baklju slobode, Đilas ju je odbacio kao staru krupu, više je nema nigde. Nemojte da se to desi i vama. Dakle, vreme je da se vratite nastavi, da se vratite učenju, da postanete dobri pravnici, dobri inženjeri, dobri lekari, vi ste budućnost Srbije. Najmoćnije oružje koje jedna država ima jeste obrazovana, normalna i pristojna mladost i zbog toga je važno da se vratite svojim obavezama, da se vratite u svoje fakultete, da budete na ponos i svojim roditeljima i svojoj otadžbini. Što se tiče, i time ću da završim, nadovezao bih se samo na ono što je rekao prvi potpredsednik Vlade Siniša Mali. Mi smo juče na sednici Vlade, ovo želim da kažem pre svega zbog narodnih poslanika koji su se dotakli tema iz oblasti poljoprivrede, mi smo juče na sednici Vlade, pored ove važne odluke o kojoj je govorio gospodin Siniša Mali, a koja se odnosi na školarine studenata, doneli još jedan važan propis, doneli su Uredbu kojom smo izvršili izmenu Uredbe o raspodeli podsticaja u poljoprivredi i ruralnom razvoju. Opredelili smo ukupno milijardu dinara za dva važna programa u našoj poljoprivredi 500 miliona dinara je namenjeno za kupovinu novih traktora, a 500 miliona dinara za izgradnju, odnosno rekonstrukciju farmi, ja mislim da je to jedna dobra poruka našim poljoprivrednim proizvođačima da država i na taj način pokazuje svoju brigu o njima, a mi smo inače juče donoseći tu uredbu u stvari ispunili ono što je predsednik Republike Aleksandar Vučić rekao prilikom obilaska Srednje-banatskog i Severno-banatskog upravnog okruga pre nekoliko nedelja da ćemo uložiti dodatna sredstva u našu poljoprivredu i mi smo to juče i učinili. Sledeći korak je da usvojimo odgovarajući zaključak na Vladi i posle toga i molim vas da prenesete svi vi koji imate kontakte sa našim poljoprivrednim proizvođačima ili se sami bavite poljoprivredom da će uskoro biti raspisana dva javna poziva. Jedan javni poziv u vrednosti od 500 miliona dinara ide za nabavku novih traktora, gde ćemo značajno subvencionisati nabavku novih traktora i 500 miliona dinara će biti drugi javni poziv za izgradnju, odnosno rekonstrukciju farmi, što je naročito važno za naše stočare. Samo želim da demantujem nešto što se pojavilo u ovim trovačkim medijima pre nekoliko dana na N1 televiziji, a posle toga se pojavilo i na društvenim mrežama. Radi se o tome, izvinite što ću da koristim mobilni telefon, ali pročitaću vam ono što se pojavilo na društvenim mrežama, a što je u stvari prepričano sa N1 televizije. Kaže – od ranog jutra Vučić dovlačio traktore koje je poklonio SNS lažnim poljoprivrednicima. Dakle, nikakve traktore Aleksandar Vučić, Ministarstvo poljoprivrede, niti bilo ko iz SNS ne dovlači u Beograd. Mi ne želimo bilo kakve sukobe, mi ne želimo nasilje. Dakle, ovo je laž, koju kao ministar poljoprivrede želim da demantujem. Jedini traktori o kojima mi govorimo su novi traktori koji će vrlo brzo biti dodeljeni našim poljoprivrednim proizvođačima. Mi smo u toku 2024. godine imali mnogo razgovora sa našim poljoprivrednicima, mislim da smo iznašli mnogo dobrih rešenje za njihove zahteve, da smo rešili mnoge njihove probleme. U subotu mislim da će pobedi slobodna i slobodarska Srbija. Znam da je sada svima nama pomalo teško da osećamo neizvesnost, ali kao što je rekao i predsednik Republike Aleksadar Vučić mrak je pred zoru najgušći, ja mislim da će u subotu i u nedelju svima nama većinskoj, ubedljivo većinskoj Srbiji zaista da svane sunce slobode i da se od ponedeljka svi vratimo svojim redovnim aktivnostima, da unapređujemo, da razvijamo, da guramo napred jednu normalnu i pristojnu Srbiju. Živela Srbija! 

ELVIRA KOVAČ: Hvala. Gospođa ministar prosvete Slavica Đukić Dejanović. 

SLAVICA ĐUKIĆ-DEJANOVIĆ: Hvala. Uvažena potpredsednice, dame i gospodo narodni poslanici, poštovani građani, da možda nije bilo diskusije od pre jednog skoro već sat vremena koja je obojena instrukcijom o tome da ne treba odavde da šaljemo nekakve negativne poruke nekom i da treba da damo doprinos smirenju i spuštanju atmosfere koja je vrela na ulicama, u Pionirskom parku, u obrazovnim institucijama, vrlo je verovatno da nakon učešća u raspravi koju je imao kolega Martinović, ne bih imala potrebu da se možda i javim. Međutim, imam potrebu da informišem pre svega građane Srbije, a i mi ovde još jednom da konstatujemo da je bilo izuzetno značajno da se upravo bavimo onim radom za koji su građani opredeli, da treba da radi parlament i Vlada Republike Srbije. To da „selo gori, a baba se češlja“ prosto nije tačno. Ono što radimo i onda kada su dimne bombe bile u ovoj sali, to je da donosite vi zakone, da mi prosto budemo spremni sve do momenta dok ova Vlada ili neka druga, implementiramo te zakone. Naravno da je sfera prosvete vrlo osetljiva zbog toga što i pored toga što najveći broj skupova počinje konstatacijom da svi radimo na nultoj toleranciji na nasilje, mi smo svedoci činjenice da je na izuzetno perfidan i prosto jedan neprimeren način nasilje ušlo u one segmente našeg društva za koje svi tvrdimo da su najosetljiviji, dakle ušlo je u prosvetni sistem, u škole. To ne samo fakultete, gde govorimo da autonomija univerziteta možda može nekako i da se razume i da su to naša deca koja će biti nosioci društvenog života kasnije, nego i u osnovne škole i to na način da su neki nastavnici, neki roditelji kada pošalju dete u školu potpuno se složili sa tim dete može da bude izvedeno iz škole i da učestvuje u protestima, makar ono bilo i u nižim razredima osnovne škole. To je zaista neprimereno. Ako danas ne bismo podsetili da moramo reći svoj glas „stop“ tome, mi prosto ne bismo bili dovoljno odgovorni. Daje se nekakva kritika Vladi Republike Srbije i Ministarstvu prosvete što nisu svi učitelji i nastavnici dobili iste plate. Razumem one koji nas pitaju zašto ranije nije svako dobio platu u skladu sa onim koliko je radio. Ja ću reći da je to bio jedan doprinos upravo spuštanju te vrele atmosfere. Smatrali smo da jedna prosto atmosfera u kojoj roditelji, nastavnici i učenici, koji su praktično elementi obrazovanja, treba da steknu uvid u to šta to ne valja i da treba da se vrate svom osnovnom poslu, obrazovanju i vaspitanju dece u osnovnim i srednjim školama, naravno, u uslovima bezbednosti. Da li smo sigurni da su uslovi bezbednosti u redu kada su deca u pitanju? Jesmo. Poslali smo inspekcije, doduše, to su inspekcije koje pripadaju Ministarstvu rada, ali svejedno mi u Vladi na pitanju obrazovanja radimo svi zajedno i došlo je do zaključka da u školama postoje uslovi za bezbedan rad. Zašto nisu plate bile u skladu sa radom još u decembru i januaru mesecu? Pre svega, zbog toga što je to bio period kada smo imali razgovore sa reprezentativnim sindikatima, kada smo se trudili zajednički da nađemo takav jezik koji će prosto biti adekvatan odgovor na to što su tražili prosvetni radnici i vi ste o tome svi obavešteni. Dakle, svi zahtevi reprezentativnih sindikata prosvetnih radnika su uvaženi i onda su i sami sindikati pozvali svoje kolege da se vrate u škole i da počnemo da radimo. Koristim i ovu priliku da posebno zahvalim nastavnicima, profesorima, roditeljima koji su dali svoj doprinos da preko 50% škola uvek radi po 45 minuta čas. Dakle, oni su bili vrlo stigmatizovani. Na njih se vršio strašan pritisak. Oni su proglašavani primitivnim nastavnicima i profesorima, a zapravo su svoj profesionalni život i ljubav, ne samo prema poslu, nego prema deci, ispoljili na način kome se možemo svi diviti, jer kada je teško mi zapravo vidimo kakav ko ima istinski odnos prema radu. Ono što se, nažalost, nije dogodilo, doduše, za 5% škola, to je da su one sve vreme bile u blokadi, i danas su u blokadi. Ono što se dogodilo, kao neka realnost, to je da je bilo i onih škola u kojima su neki nastavnici i učitelji radili, a neki nisu. Trideset, odnosno 22 do 25% škola je, u skladu sa onim što predviđa Zakon o štrajku, radilo po 30 minuta, neke 35 minuta čas, ali činjenica je da deca koja ne idu u školu ili koja čekaju da se neki nastavnik i profesor smiluje da im održi čas jesu oštećena, na onaj način koji je, po meni, najteži oblik nasilja i o kome upravo moramo govoriti ovde. Ono što je takođe činjenica, to je da smo ocenili, naravno u Vladi Republike Srbije, i Ministarstvo finansija i premijer i pre svega Ministarstvo prosvete i Ministarstvo rada, zajednički smo prosto analizirali strukturu plata. Htela bih sada da vam kažem na koji način se obračunavaju plate, zbog toga što su to kontinuirana pitanja – kako smo mi to nekoga kaznili? Pa zapravo, mi smo sve vreme kažnjavali one koji su kontinuirano radili puno radno vreme, jer smo ih izjednačili sa onima koji su bili na ulici i primali su iste plate. Januar mesec je mesec u kome je do 20. bio raspust. Pošto nikome nije raskinut ugovor o radu, naravno da smo smatrali da svi prosvetni radnici treba da dobiju pune plate. Ocena je bila da kada se krene sa nadoknadom, da će sigurno januar mesec svi nadoknaditi, kada god da se krene sa nadoknadom, i već smo onda vrlo otvoreno govorili da ćemo morati da poštujemo strukturu vremena, tj. obračun će morati da bude za finansijska davanja za plate na sledeći način. Mi u prosveti imamo 40-časovnu radnu nedelju, 24 sata se plaća profesorima, nastavnicima, učiteljima za rad sa učenicima, sa decom, 10 časova u toj nedelji se plaća priprema i šest časova su finansijska sredstva koja se odnose na njihovo stručno usavršavanje, administrativne poslove, kontakt sa roditeljima i svi su u februaru dobili upravo tih šest sati, a onog momenta kada se bude nadoknadila nastava, i najveći broj škola je napravio plan nadoknade, biće isplaćen i drugi deo. Dakle, doprinos smirivanju situacije je bio ne kazna što će neko primiti punu platu, a neko će primiti onoliko koliko je radio, jer to se prosto moralo uraditi još ranije, nego je bio još jedan poziv na što raniju nadoknadu. S druge strane, imputira nam se da smo u prosveti jako kasno počeli da se bavimo pitanjem finansiranja visokog obrazovanja. To je apsolutna laž. Dana 25. jula, premijer je formirao komisiju koja se bavila finansiranjem visokog obrazovanja, u čijem radu smo učestvovali mi iz Ministarstva prosvete, ja sam bila predsedavajuća, predstavnici Ministarstva finansija, svi rektori državnih univerziteta i njihovi saradnici. Mi smo zaista u ovim postojećim okolnostima ubrzali usaglašavanje sopstveno na način koji nije baš primeren, jer onog momenta kada predsednik države, koji je izabran voljom ogromnog broja građana, pozove rektora da razgovaraju, a on to odbije, pa sasvim je jasno da je trebalo taj razgovor obaviti, da bi on samo mogao da pomogne. Ali svejedno, Vlada je imala ogromno razumevanje upravo za postojeću situaciju i za potrebu da damo doprinos smirenju postojeće situacije i ubrzali smo izmene i dopune Zakona o visokom obrazovanju i vi ste, naravno, upoznati sa svim segmentima, pa i sa činjenicom da je 18 milijardi uloženo u visoko obrazovanje i to počinje već u ovoj školskoj godini. Dakle, 16% veće plate uposlenima, 20% što je bio i studentski zahtev taj četvrti, povećanja za materijalne troškove i materijale koji su potrebni radu fakulteta i univerziteta. Ono što je takođe jako važno, studenti koji su samofinansirajući, onog momenta kada uplate taj deo samofinansirajućih troškova, u roku od dva meseca, a to je do aprila i septembra meseca, vraća im se 50%, čime se daje mogućnost većem broju studenata, veća dostupnost u učenju u visokom obrazovanju, prema tome, naravno, i upravljačka prava su povećana, jer bilo je 55% nastavnika i saradnika fakulteta u savetima fakulteta i univerziteta, a sada je 60% na račun predstavnika države, kojih ima 25, a ne 30%. Tako da, kada analiziramo sve ovo o čemu sam govorila, sasvim je jasno da smo vrlo konkretnim potezima, odlukama u Vladi i, naravno, zahvaljujući razumevanju vama, poštovani narodni poslanici, koji ste, u krajnjem slučaju, ne samo informisali, nego u okviru svoje te nadzorne funkcije sticali uvid šta to mi radimo u Vladi u ovom segmentu, dali ogroman doprinos da počnu sve školske ustanove svih nivoa, i osnovne i srednje i visokoškolske, da funkcionišu. Da li će doći do polarizacije? Hoće. Ako me pitanje, kao nekog ko je jako dugo u političkom životu, a profesor je univerziteta, šta se zapravo događa, ja ću anticipirati. Meni se čini da je postojeća opozicija vrlo suicidalna. A kad je neko suicidalan, onda prvo ima ideju o tome, koja je pogrešna, kako nešto treba rešavati, onda ima čitav niz radnji koje su najčešće neprimerene, onda ima i pokušaje i na kraju dođe i do tog političkog suicida. Znate, neko ko pokušava da zaista zloupotrebi dobronamernost vlasti i Vlade, koja je regularno izabrana, i vas poslanika i kompletnog našeg društvenog života, na način da nema nijednu jedinu kreativnu ideju kako bi nešto uradio bolje i pokušava na ulicama da reši svoje ambicije, za mene je to politički suicid. Hvala. 

ELVIRA KOVAČ: Hvala vama. Reč ima potpredsednica Skupštine gospođa Elvira Kovač. Izvolite. 

ELVIRA KOVAČ: Zahvaljujem uvažena potpredsednice, predsedništvo, potpredsedniče Vlade, članovi Vlade, dame i gospodo narodni poslanici. Kao ovlašćena predstavnica poslaničke grupe Savez vojvođanskih Mađara, bez obzira na sve što nam se dešava, kao neko ko izuzetno poštuje ovaj visoki dom, ja ću se zaista vratiti isključivo na temu dnevnog reda. Da podsetim sve, mi raspravljamo o sporazumima. Najviše ću se u svom izlaganju baviti potvrđivanjem sporazuma o zajmu između EU koju predstavlja Evropska komisija kao zajmodavca i Republike Srbije kao zajmoprimca i NBS kao fiskalnog agenta zajmoprimca, sve u okviru instrumenta za reformu i rast zapadnog Balkana, jer smo mi zaista u Savezu vojvođanskih Mađara uvereni da Srbija više nema vremena za gubljenje i da je krajnje vreme da i finansijski osetimo još više benefite toga, da je naš strateški put, put ka priključivanju EU ili što bi naša uvažena ministarka rekla, nije put ka EU, već priključenje i da što pre postanemo punopravna članica EU. Ako mi zaista u najkraćem vremenskom periodu želimo, kao što je to podvukao uvaženi predsednik Republike, da završimo sa usklađivanjem i sa ispunjenjem svih naših obaveza do kraja 2026. godine, dakle ako zaista želimo da otvorimo i zatvorimo sve klastere ili ti poglavlja, potvrđivanje ovog sporazuma je na tom putu važan korak. Složićemo se da svi važni koraci jesu ključni koraci za Republiku Srbiju. Na primer 2003. godine kada su deset zemalja postale članice i bile su prisutne na Atinskoj Agori, Republika Srbija je tada izostala, to je bila jedna od propuštenih šansi, pa je posle bilo jako puno. U međuvremenu smo mi, podsetila bih sve vas, danas pišemo 2025. godinu, a status kandidata smo dobili 1. marta 2012. godine. Godine 2014. je organizovana prva međuvladina konferencija i to još u januaru, 21. januara 2014. godine i Srbija je polako počela pregovore. Nažalost u poslednjih, sada već više od tri godine, dakle od decembra ispada kao da stojimo u jednom mestu. Nažalost, od frontranera tzv. frontranera, onih koji vode u ovom procesu sa zapadnog Balkana, Crna Gora i Republika Srbija sada se sve više spominje. Crna Gora koja samo što nije ušla, po nekima i Albanija. Da ne bi izgubili ovaj zamajac, jedna od instrumenata EU koji si smislili za ceo zapadni Balkan je instrument za rast i razvoj zapadnog Balkana. Kao deo svega toga je sporazum o kojem sada raspravljamo i koji ćemo nadam se do kraja dana i ratifikovati. Naravno, neki bi kritikovali manjkavosti naše politike i instrumenata, ali treba se podsetiti da EU dugo samo već maše zastavicom te evropske perspektive za koju se ne zna šta znači i koja povremeno nedostaje kao pustinjska fatamorgana. Za nas u Savezu vojvođanskih Mađara izuzetno je značajno da se Srbija u sadašnjem promenjivom, ne lakom svetu pozicionira, da zaista nemamo više vremena za propuštene šanse, da vrlo pametno procenimo šta je za nas najbolje. Zato je, kao što sam spomenula važno da ratifikujemo i ovaj sporazum. Mislim da se dosta govorilo o tome, uvaženi potpredsednik Vlade, ministar finansija je davao izjave za to, ali mislim da ne manjka da razjasnimo konkretno u celom ovom instrumentu se radi šest milijardi evra, zapravo su dve milijarde evra grantovi, a četiri su povoljni krediti. To je za period, oni bi rekli od 2024. godine, prošle, mada svi malo kasnimo na zapadnom Balkanu, pa do 2027. godine. Ako pričamo konkretno o Republici Srbiji, na nas, za Republiku Srbiju bi od celog ovog iznosa pripalo 1,59 milijardi evra, s tim da će se deo sredstava, biće obezbeđeni u vidu budžetske podrške u kreditima, a veći deo sredstava, više od polovine 53,39 skoro ceo grant i deo kredita, zapravo za konkretne infrastrukturne projekte iz „Western Balkans Investment Framework“. Mnogo se pričalo o ovom planu rasta, instrumentu za rast i razvoj. Njegova suština da se podržava ekonomska integracija celog regiona sa EU, integracija svih regiona i usmeren je na dodatnu finansijsku pomoć, kao što sam spomenula u vidu budžetske podrške, ali što je mnogo konkretnije infrastrukturnih projekata. Ne manje važno ono što, zapravo zvaničnici EU podržavaju, a što je za nas značajno, da se suštinski podrže reforme neophodne da ceo region ispuni standarde priključivanje EU. Uslov svih uslova je bio da svi sa zapadnog Balkana donesu svoju reformsku agendu i ja bih u tome pohvalila i Vladu Republike Srbije i Ministarstvo za evropske integracije koje je koordinisalo ceo ovaj proces i da podvučem dobru saradnju između Ministarstva i Odbora za evropske integracije. Dakle, mi smo na sopstvenu inicijativu uz dogovor sa ministarkom Tanjom Miščević organizovali sednicu Odbora još 18. jula gde smo pozvali predstavnike Nacionalnog konventa EU, da podvučem, koji se sada žale i žele da prekinu saradnju između parlamenta i Vlade. Mi smo na sopstvenu inicijativu, niko to nije radio u celom regionu, organizovali sednicu koja je trajala pet sati, svi su mogli da iznesu svoje zamerke i posle toga, ali isključivo zbog dugih procedura i pregovora sa Evropskom komisijom konačno je završena reformska agenda i ona je prihvaćena. Vlada Republike Srbije na svojoj sednici 3. oktobra je prihvatila reformsku agendu. Šta je za nas značajno i koji su najbitniji delovi? Izvukla bih nekoliko. Sporazum ocene usaglašenosti o prihvatanju industrijskih proizvoda, ono što je možda najkonkretnije, je zapravo da je unapređen Sporazum o carinskoj saradnji, da su uspostavljeni tzv. zeleni koridori na granicama. Ono što je najsvežije i što nas očekuje vrlo skoro je zapravo pristupanje Republike Srbije jedinstvenom području za plaćanje u evrima, SEPA. Očekujemo odluku svakog momenta. Podsetila bih da je Narodna banka prošle godine u oktobru predala zahtev, Nacrt aplikacije za priključivanje Republike Srbije SEPA području. Zapravo, preliminarno mišljenje je bilo potrebno od Evropske komisije, pa od Evropskog platnog saveta i njihova odluka se očekuje do kraja ovog meseca. Da bi sve to bilo moguće zbog toga je ponovo neophodna usklađenost sa propisima EU, naravno iz oblasti platnog sistema i zbog toga je poslanička grupa SVM i podržala sve predloge zakona koje je Narodna banka predložila i o kojima smo glasali pre nekoliko dana i o kojima su spomenule kolege. Zašto je ovo značajno? Značajno je znači, kada bi se olakšalo plaćanje, digitalizovala određene procene Svetske banke su da bi se procenat sive ekonomije smanjio. Ne bih opterećivala ostale, ima tu nekoliko brojeva koje su procene, ali možda najuhvatljivija, najkonkretnija je da bi čak ceo region zapadnog Balkana mogao da uštedi i do pola milijarde evra. Najplastičnije objašnjeno, danas kada prebacujemo novac, plaćamo mnogo više nego oni koji su već u sistemu. Crna Gora je to uspela i veoma je značajan korak što će i Republika Srbija. Plan rasta koji sam spomenula i reformska agenda, kao što sam to naglasila, predviđa uspostavljanje jedinstvenog regionalnog tržišta zapadnog Balkana. Znamo da posle EU najveći prometi ostvarujemo sa regionom iliti komšijama. On se u proteklom periodu u poslednjih pet godina udvostručio. Dakle, obim regionalne razmene, promet roba i usluga je takođe povećan za oko 20%. Ono što je možda građanima najznačajnije, ono što je zaista svako osetio kada pričamo o zapadnom Balkanu, je tzv. ukidanje rominga, iliti zvanično "roming room like at home" od 2021. godine, što bi značilo da kada neko u Crnu Goru, Severnu Makedoniju itd, u tom je roming sistemu i zbog toga je komunikacija povećana sa 500%, dakle, građani su to očekivali i ono što je za njih takođe značajno da polako i sa EU, sa zemljama EU, se smanjuju naknade u romingu od 2023. godine, bilo bi mnogo bolje kada bi to išlo brže, zapravo bi bilo najbolje kada bismo bili članica EU, pa bi telefonirali i surfovali internetom i u tim zemljama. Naravno, Berlinski proces pored ovog instrumenta za rast i razvoj je drugi projekat koji je uglavnom Nemačka, ako mogu tako da kažem, za zemlje Zapadnog balkana i prošlo je dosta godina, konkretni benefiti su putovanja, samo ličnim kartama i ono o čemu smo ovde razgovarali, ratifikovali smo nekoliko sporazuma, prihvatanje profesionalnih kfalivikacija najpre je bilo za doktore medicine, stomatologije i arhitekte, a kasnije i poslednji sporazum posle tog Samita u Tirani 2023. godina i profesionalnih kvalifikacija za medicinske sestre i veterinare, hirurge, itd. Najznačajnije je da ti mladi ljudi koji žive u Republici Srbiji ostanu u Republici Srbiji i upravo zbog toga mi smo tokom protekle rasprave su uvažene kolege Boris Bajić i Akoš Ujhelji, pričali o dva zakona. Zašto je poslanička grupa SVM podržala i izmene i dopune Zakona o visokom obrazovanju, a i o zvaničnom utvrđivanju garantne šeme, i subvencionisanju dela kamate, kao mere podrške mladima u kupovini prve stambene nepokretnosti. Mislim da možda nismo dovoljno naglasili da je povećanje izdvajanja od 18 milijardi dinara ili 153 miliona evra za unapređenje visokog obrazovanja, zaista velika stvar i što su se školarine smanjile za 50%. Neophodno je da sve ove mere pa ih kako to popularno zovemo povoljna kupovina nekretnine za mlade koja će biti aktuelna i implementirana za svega nekoliko dana da su te mere ekonomski održive, sistemske i efikasne i zapravo ciljaju da to da svako pronađe svoju budućnost i dobar život ovde u ovoj zemlji. Poslanička grupa SVM i plan rasta, dakle, ceo instrument vidi kao održiv sistemski i značajan i da naglasimo, pričali smo o celom iznosu koji je 6 milijardi evra, od toga zapravo Republici Srbiji bi trebalo da pripadne 1,59 a ovim konkretno ovim sporazumom koji ćemo ratifikovati do kraja dana, bi trebalo da, će zapravo preduslov da povučemo prvu tranšu. Prva tranša bi bila 7% celog iznosa, dakle 112 miliona evra, od čega u budžetsku podršku ide oko 52 miliona a za projekte Republike Srbije, u okviru "Vestern bank" i "Investment fajnd", dakle za konkretne investicije, oko 60 miliona evra, 28 miliona u zajmu i 32 miliona Granta. Naravno, druga stvar o kome ponovo pričaju zvaničnici EU, ali pošto mi volimo vrlo otvoreno i iskreno i jasno da iznesemo činjenično stanje je da je ovo ipak i uslovljeno određenim obavezama koje treba da ispunimo i svesni smo toga da kasnimo sa dve najznačajnije obaveze i jedno je izbor saveta REM, a drugo je primena ODIHR preporuka, dakle, jasno je da smo malo zastali ali značajno je naglasiti da što se tiče izbora saveta REM, dakle odmah po isteku mandata članova konkurs je zapravo raspisan 29. novembra i to prvi put, prema novim kriterijumima i Zakona o elektronskim medijima i značajno je naglasiti da država, pa ni AP Vojvodina, odnosno Narodna skupština, AP Vojvodina više nisu predlagači. Potrebno je naglasiti da smo ovaj proces završili i da smo prvi put ikada imali tzv. javni razgovor, javno slušanje u organizaciji Odbora za kulturu i informisanje i samo što nismo dobili celu listu da mi glasamo o tome i onda su neki odlučili da se povuku. Neki kandidati, vrlo otvoreno pitanje, kako će se ovaj proces nastaviti. Značajno je još spomenuti i za plan rasta, koji instrumenti, šta se finansira, zapravo cilj razvoja poslovnog okruženja privatnog sektora, zelena digitalna tranzicija, ljudski kapital i osnove, odnosno projekti iz raznih oblasti kao što su energetika, transport, digitalizacija, ljudski kapital. Kada pričamo o energetici, trenutno je Srbija u procesu primene nove energetske politike i pravnog okvira, u skladu sa grin dilom, evropskim zelenim dogovorom, zelenom agendom za zapadni Balkan. Ono što je za nas izuzetno značajno je da je juče o tome pričala uvažena ministarka rudarstva i energetike. Postoji indikativna lista projekata u oblasti energetske infrastrukture između ostalog i za AP Vojvodinu, za izgradnju tzv. Panonskog koridora. Još u novembru 2023. godine, objavljena je prva lista zajedničkog projekta, zajedničkog interesa koja je izrađena pod vođstvom, naravno, Evropske komisije, koordinira sve ovo i uključuje novu interkonekciju između Republike Srbije i Mađarske, definisane u okviru Panonskog koridora i o tome smo juče mogli da čujemo. Ono što je značajno je da će se na ovaj način zapravo dozvoliti integracija tržišta električne energije, odvoda energije iz obnovljivih izvora u regionu Bačke, povezivanje novih proizvodnih kapaciteta izgradnjom i rekonstrukcijom trafo stanica u Subotici, Somboru, Novom Sadu, itd. Naravno, kao predstavnici nacionalnih manjina voleli bi da podvučemo svega nekoliko stvari iz reformske agende a koji se tiču osnovnih prava, konkretno pod oblast, jedna od podoblasti reformske agende je poboljšanje zaštite osnovnih prava za ranjive pojedince i pripadnike nacionalnih manjina i to je tako definisano i na osnovu ovoga Republika Srbija je preuzela na sebe obaveze da izmeni i dopuni određene zakone do kraja 2025. godine. Naravno ovo je vrlo široka oblast, ja bih samo naglasila da je činjenica i o tome je juče govorio ministar za ljudska i manjinska prava i društveni dijalog, da se predugo već radi na reviziji akcionog plana za nacionalne manjine i samim tim, određeni rokovi će morati da se promene, ali koliko smo obavešteni ovaj posao je skoro gotov i očekuje se javna rasprava o posebnom akcionom planu, kako bi ponovo ceo proces bio inkluzivan i transparentan. Pored ovog u ovom delu osnovama, dozvolićete mi da još kratko govorim o izmenama i dopunama zakona, jer smatram da je to značajno i zato što smatram da to građani očekuju od nas. Između ostalog, planira se donošenje krivičnog zakona o krivičnom postupku i još nekoliko. Ovom prilikom bih želela da podsetim sve nas da je krajem prošle godine tokom javne rasprave o Nacrtu zakona o izmenama i dopunama Krivičnog zakonika naša poslanička grupa tražila da se iznos za tzv. sitne krađe ne menja već da se ostavi na 5.000 dinara. Nažalost, bio je opet neki plan da se on poveća sa 5.000 dinara na 15.000 dinara. Zašto govorim o tome? Podsetila bih sve nas da smo pre 13 godina, zapravo na našu inicijativu smo uspeli da taj iznos sitnih krađa smanjimo sa 15.000 dinara na 5.000 dinara jer nekad građani imaju utisak da je sve dozvoljeno i da slobodno može da se krade. Jasne su nama osnovni problemi, ali mislim da je to nedozvoljeno i da treba da obezbedimo sigurnost imovine svih. Dakle, da još jednom podvučem i da ne zloupotrebljavam vreme, kao neki, u ovoj raspravi. Poslanička grupa SVM svakako podržava Sporazum sa EU koji predstavlja Evropska komisija zbog toga što će na ovaj način biti omogućeno da povučemo prvu tranšu novca od 1,59 milijardi evra za Republiku Srbiju. Sada bi dobili 112 miliona. Podržavamo i sve ostale sporazume koji se nalaze na dnevnom redu. Hvala najlepše. 

JOVAN JANJIĆ: Hvala, koleginice. Sada reč ima gospodin Stefan Krkobabić. 

STEFAN KRKOBABIĆ: Zahvaljujem, uvaženi potpredsedniče Janjiću. Uvaženi potpredsedniče Vlade, Vulin, uvaženi ministri, danas u našem domu, domu građana Srbije su različiti sporazumi na dnevnom redu, ali trudeći se da ispratim iskustvo ministra poljoprivrede, uvaženog gospodina Aleksandra Martinovića, mislim da nije ni trenutak, ni vreme da se samo usko i pojedinačno bavim onim sporazumima koji su danas na dnevnom redu jer tako je puno pitanja pred nama i tako puno događa je ispred nas u ova dva dana. Uvaženi narodni poslanici, uvaženi građani Srbije, dok mi sedimo ovde pod ovom kupolom demokratije, dok sedimo i razgovaramo o sporazumima upravo je naša policija, naše specijalne snage uspele su da razbiju i da otkriju vrlo dobro obučenu mrežu ljudi i da konfiskuju opremu i naoružanje koje je trebalo da se koristi u subotu u nekom trenutku kada budu bili protesti 15. marta. Nama su puna usta reči „dijalog“ i o dijalogu pričamo. O dijalogu u ovom parlamentu mogu da govore samo predstavnice vladajuće koalicije, i to izričito oni koji su izabrani na listi Aleksandar Vučić – Srbija sutra jer smo u svakom trenutku pružili ruku i bili smo spremni za dijalog. Zašto kažem za dijalog? Zato što je Vlada Republike Srbije ispunila sva četiri zahteva zbog kojih su pokrenute studentske blokade, i o tome je bliže govorila ministarka Slavica Đukić Dejanović. Hvala joj na tome. Danas je uvaženi prvi potpredsednik Vlade Siniša Mali rekao da je upravo juče na sednici Vlade Republike Srbije ispunjen i taj tehnički deo oko budžetskih rezervi i prosleđivanja para, i sa time je gotovo. Od tog trenutka mi prelazimo u jedan novi vid rasprave i kažemo da ovo više nema samo veze ni sa studentskim zahtevima, niti sa društvenom krizom, ovo predstavlja jednu ozbiljnu političku krizu i želju da se 15. marta na ulicama Beograda promeni legitimno izabrani režim. Zašto kažem legitimno izabrani režim? Zato što su za ovu vladajuću koaliciju za predsednika Republike glasali građani Srbije u nikad većem broju i rekli šta misle. Nasuprot tome danas imamo želju da zamenimo predstavničku demokratiju, da ovaj parlament raspustimo, da Vlada više ne treba da postoji i da po ugledu upravo, kao što je to rekao i predsednik Vučić, na one najgore boljševičke tradicije mi krenemo u neke zborove, krenemo u plenume i da predstavničku demokratiju zamenimo sa direktnom gde će valjda na kraju da se uvede i narodna milicija i narodna vojska, da će onda svako na nivou svoje mesne zajednice i opštine odlučivati onako kako mu padne na pamet. Upravo zbog toga i ova Vlada i ova vladajuća koalicija to neće dozvoliti jer nigde u svetu takav princip do sada nije uspeo. Ako hoćete da vučete paralelu to je isključivo postojalo i pokušao je da uradi Pol Pot. Tako da, ako nama treba takav nivo demokratije i nivo civilizacijskog razvoja neka nam služi na čast. Uvaženi građani Srbije, rušenje ustavno-pravnog poretka Srbije je na delu i to više ne treba da krijemo. Nama pričaju o dijalogu. Pričali su nam u ovoj skupštinskoj govornici o dijalogu dok su nas gađali šok bombama, dok su nas gađali suzavcem, dok smo trpeli sve ono što nije zabeleženo u modernoj parlamentarnoj istoriji Republike Srbije i pričaju nam i dalje o dijalogu i kažu da ako padne krv 15. marta, za to će biti odgovorna Vlada i biće odgovoran Aleksandar Vučić, oni koji pozivaju na nasilje i oni koji očekuju da se sva vrata srpskih institucija otvore i da oni zasednu u fotelje bez izbora, bez podrške građana Srbije. Nisu građani Republike Srbije naivni. Znaju oni vrlo dobro šta sledi. Kada pričamo studentima, velika većina studenata, i na tome moramo da im čestitamo, nijednog trenutka nisu prihvatili vođstvo opozicije i opoziciju su oterali. Studenti imaju pravo na svoje zahteve, ali nemaju prava da ulaze u onaj deo političke rasprave koji treba da vode isključivo političke partije i politički pokreti. Mi smo sazrelo društvo za ovih 30 godina i tako moramo da prihvatimo da se na izbore izlazi i da onaj ko dobije poverenje na izborima treba da formira Vladu, a onda i da upravlja državom. Uspesi koje je naša država postigla za ovih 12 godina, i tu ću se složiti sa ministrom Martinovićem, su upravo i razlog zašto sve ovo traje. On je rekao da ovo traje od 2015. godine. Ja sam negde uspeo da povežem to od 2016. i onih događaja u aprilu koji su tada bili izuzetno složeni i početka jedne vrlo jake kampanje i protiv predsednika Vučića i protiv vladajuće koalicije posle izbora. Upravo oni koji nama govore o dijalogu oni su uveli nesreću, uveli su sukob, uveli su svađu i uveli su tuču u ovaj dom i sada nam kažu da 15. marta će sve da bude u redu. Ko nama garantuje da će sve da bude u redu? Ko nama garantuje da će ta blokada da se pretvori i da će to biti jedan miran skup? Oni koji podržavaju, koji politički podbunjuju, oni koji su ovde od ovog doma hteli da naprave Bejrut, oni nas ubeđuju da će u subotu sve da bude u redu. Izvinite, molim vas, dozvolite da im ne verujemo. Ne verujemo ni njihovim grupama za pritisak, ne verujemo ni njihovim političkim partijama, ali da vam kažem jednu stvar. Gospođa Slavica Đukić Dejanović je to, poštujem, iznela svoje, verujem, i stručno mišljenje da je ovo politički suicid, ali ja mislim da nije politički suicid. Mislim da su oni izuzetno talentovani i da su sve ovo dugo spremali. Ovo je bio početak i pokazna vežba u utorak, da nam pokažu šta smo mi trebali da doživimo kao narodni poslanici i ministri ovde, a šta treba da dožive građani Republike Srbije u subotu. Zato vam govorim čitajte medije i gledajte. Pa, nije slučajno to naoružanje, ti samostreli, ti bodeži, to sve što je trebalo da uđe i da bude 15. marta da je to neki ne znam ni ja skup koji treba da pokaže mir i da pokaže jedinstvo. Želja i namera je vrlo prosta. Imate studente koji su okupljeni u Pionirskom parku, koji žele da studiraju. Šest dana protiv njih se vodi kampanja na najmonstruozniji način, na društvenim mrežama, u medijima. I, na kraju, šta treba da se pokaže, da oni nisu studenti, ma ni to nije bitno. Treba da se pokaže da oni nisu ljudi. Njima su počeli da viču, da arlauču, da ih napadaju. Sa kojim ciljem? Da i njih dehumanizuju, da bi u subotu i oni bili legitimna meta i legitimna meta napada onih koji sve ovo čekaju i spremaju poslednjih 10 godina. Ne želim da budem ptica zloslutnica i crni gavran, ali su stvari vrlo jasne. Danas, sutra i prekosutra pozivam i građane Srbije i nas narodne poslanike da odaberemo svoju stranu. Mi iz partije koja zastupa najstarije, koja zastupa poljoprivrednike i radnike Srbije, znamo našu stranu. Naša strana je na strani prosperiteta, napretka, boljeg života za sve građane Srbije, da studenti posle završetka školovanja mogu da se zaposle, da naši najstariji ne budu posvađani sa studentima, nego da mogu da dožive svoju penziju pristojnu i da mogu od nje pristojno da žive. To je strana koju smo odabrali. Zato pozivam sve da ne dozvolimo da one koji nas lažno pozivaju na dijalog i govore kako su oni mirni protestanti, kako su spremni da razgovaraju, da ne nasedamo na njihove priče, jer znamo da im to nije cilj. Cilj je da posle okupljanja naprave veliku nesreću i da nas vrate u ono što je bilo 5. oktobra, starije kolege znaju, i s time ću završiti, kažu oni da peti njihov oktobar nije uspeo, ja vam kažem da je uspeo. To može da potvrdi potpredsednik Vlade Vulin. Svi se sećamo, posle 5. oktobra, taj njihov šesti je doneo krizne štabove, doneo je nesreću, doneo je sukobe i doneo je nejedinstvo. Doveo nas je u sve ono što smo morali osam, 10 godina posle toga da popravljamo i da lečimo društvo. Kada smo to uspeli 2012. godine, pa očito to nekome spolja i iznutra opet nije odgovaralo, i kao što kažu da se istorija uvek ponavlja, evo, pokušavaju opet. Samo ima jedna razlika, 5. oktobra njima nisu odgovarali rezultati izbora. Ovog puta izbora nije bilo. Mi imamo jednu šizofrenu situaciju da opozicija ne želi da izađe na izbore, niti da želi da izađe na savetodavni referendum. Džentlemenski pružena ruka predsednika je bila izađite,, ljudi na izbore, osvojite vlast, ne trebaju vam plenumi, ne trebaju vam blokade, ne morate da se krijete iza studenata, pokažite da je narod za vas, preuzmite vlast. Nijednog trenutka ne žele da ispoštuju demokratske institucije Srbije, već nam sa pričom o njihovom dijalogu i danas ovde u Skupštini Srbije podvaljuju, građani Srbije, i spremaju nas za onu nesreću koju hoće da načine celom srpskom narodu u subotu 15. marta. Pozivam vas na smirenost. Većinska Srbija je mirna. Većinska Srbija je staložena. Većinska Srbija želi napredak i većinska Srbija zna u kom pravcu želi da ide njihova država. Zahvaljujem. 

JOVAN JANJIĆ: Hvala. Sada reč ima Sanja Jefić Branković. 

SANJA JEFIĆ BRANKOVIĆ: Zahvaljujem. Poštovani predsedavajući, uvaženi ministri, koleginice i kolege narodni poslanici, pre nego što se osvrnem na sporazume koje danas imamo na dnevnom redu, imam potrebu da u ime Socijaldemokratske partije Srbije izrazim duboko žaljenje zbog neprijatnosti koje smo protekle nedelje imali u ovoj sali. Iskoristiću ovu priliku da pozovem sve političke aktere da smire tenzije, da dijalogom pokušamo da prevaziđemo trenutnu krizu u društvu, jer nasilje nikada nije bilo, niti će ikada biti način na koji je neophodno realizovati, odnosno izraziti svoju političku volju. U tom smislu, veoma je važno da sebi postavimo pitanje kakvu smo sliku poslali svetu. Da li svako od nas ima odgovornost prema svojoj deci i da li smo svesni toga da svojim ponašanjem dajemo potpuno pogrešne modele koje će možda sutra usvojiti? Zato još jednom kažem, ne smemo dozvoliti da kao što smo protekle nedelje imali situaciju da u ovoj Skupštini budu bačene dimne bombe, da se povređuju koleginice i kolege narodni poslanici, jer to zaista nije način na koji bi trebalo da izražavamo i manifestujemo svoje različite političke stavove i svoja različita politička razmišljanja. Građani koji prate rad Republike Srbije žele da znaju na koji način njihovi izabrani predstavnici sprovode politiku za koju su se zalagali pred izbore i imaju pravo na to da budu upućeni u odluke koje donosi Vlada, a nakon toga usvaja Skupština, a tiču se svako kvaliteta njihovog života i životnog standarda uopšte. Veliki broj takvih odluka jeste lokalnog karaktera i uglavnom se odnosi na komunalne probleme i komunalni sistem, koji je kao takav najvidljivi i najneposredniji i kao takav najjače utiče na sam kvalitet i način svakodnevnog života građana. Međutim, postoji veliki broj odluka koje se moraju donositi isključivo na državnom, odnosno na republičkom nivou. Iz tog razloga je jako važno da o njima razgovaramo na jedan sistematičan način, odnosno na način na koji ćemo te probleme, ali i rešenja tih problema približiti građanima, jer se oni odnose direktno na njih i utiču ne samo na njihov životni standard, već i na njihovu privrednu, ali i poslovnu aktivnost u svakodnevnom životu. Kao što znate, Srbija se kao i čitav svet suočava sa problemima koji su nastali kao rezultat globalnih, ali i geopolitičkih izazova i promena i vrlo često su van domašaja rešenja, odnosno delovanja samo jedne države i potpuno je prirodno da se od svake države, pa i od naše, očekuje da donose takve odluke koje će u velikoj meri pokušati da ublaže sve negativne efekte globalnih promena koje trenutno u svetu imamo, ali i da prilagodi svoju politiku svakodnevnim uslovima tržišta i zaštiti svoje građane od nepovoljnih uticaja onoliko koliko je to u njenoj nadležnosti, odnosno u njenim ingerencijama. Jedan od problema koji utiče na živote svakog od nas, odnosno na svakog pojedinca i njegovu porodicu, ali i na kompanije koje rade u Srbiji, jeste svetska energetska kriza i ona iako postoji nekoliko godina unazad, čini se da je postala intenzivirana od trenutka kada su nastali sukobi u Ukrajini, što je za posledicu imalo smanjenje evropskih zaliha gasa, a sa druge strane, imamo konstantni rast cena gasa i struje širom Evrope i to je jedna od stvari kojom se svaka država mora pozabaviti kako bi sprečila negativne efekte jedne ovakve krize koja postoji svuda u svetu. Osim toga, Srbija se suočava i sa jednim dodatnim izazovom, a to su sankcije koje prete NIS-u i potpuno je prirodno da građani sa pravom očekuju da država pokuša da odgovori na jedan ovakav problem, da pronađe rešenje, a posebno imajući u vidu da cene energenata i njihova dostupnost na tržištu variraju sa jedne strane, a sa druge strane, njihova cena vrlo često bude promenljiva i ona zaista može uticati na njihov svakodnevni život, aktivnosti i na planove koje svi građani imaju. Kada već govorimo o energetici, ja sam uverena da država ulaže velike napore da građani u što manjoj meri osete ove posledice. I u tom smislu, ja bih pohvalila odlaganje sankcija NIS u narednih 30 dana, o čemu je juče govorila i ministarka Đedović Handanović. Osim toga, mi danas na dnevnom redu imamo i sporazume koji predstavljaju značajan deo dugoročnog odgovora naše države na energetsku krizu u kojoj se nalazimo, a koji istovremeno omogućava Srbiji da kroz investicije u obnovljive izvore energije ne samo unapredi životnu sredinu i kvalitet životne sredine, već u budućnosti učini Srbiju manje zavisnom od uvoza energenata, što će u velikoj meri uticati na njene svakodnevne aktivnosti. Vlada je već u prethodnom periodu zaista pokazala da je posvećena na zelenoj energetskoj tranziciji, tako da pored ulaganja u nove kapacitete, veliki napredak u oblasti energetske sigurnosti i efikasnosti, može se ostvariti modernizacijom i unapređenjem postojećih proizvodnih kapaciteta od kojih neki postoje još iz perioda Savezne Federativne Republike Jugoslavije, stara su i po više od pola veka, i kao takva su vrlo neefikasna, što sa druge strane u velikoj meri utiče na to kakva će njihova produktivnost i biti. Upravo u tom smislu pred nama je ugovor sa Evropskom investicionom bankom koji će omogućiti neophodne investicije za rehabilitaciju HE „Bistrica“ i reverzibilne HE „Potpeć“ na Limu. Ona će osigurati da navedene hidroelektrane koje su stare više od pola veka budu spremne da bezbednije i efikasnije rade i služe nekim budućim generacijama možda 30, 40 ili 50 godina. Sve ove investicije u hidroelektrane u Srbiji osiguraće budućnost našeg elektroenergetskog sistema, takođe uzimajući u obzir da je reč o obnovljivom izvoru energije omogućiće se jedna stabilnija baza, kao i buduća tranzicija ka još čistijim izvorima energije. Kao što sam pomenula u svom uvodnom delu izlaganja, vidimo da zbog geopolitičke situacije cene gasa mogu biti izrazito promenljive iz tog razloga njihova nabavka i snabdevanje tržišta mogu biti ugroženi. Mi se do sada nismo suočili sa nestašicom ovog energenata i nadam se da to Srbija u budućem periodu neće ni dozvoliti, jesmo sa izvesnim porastom i rastom cene, ali se one i dalje drži u granicama koje su prihvatljive i u granicama koje su podnošljive u skladu sa svim ostalim tržišnim uslovima koje trenutno imamo. To, naravno, ne treba da ne znači da Srbija ne treba da razvija alternativne izvore toplotne energije kako bi se što više oslonila na neke sopstvene i obnovljive resurse, a manje zavisila od spoljnopolitičke i situacije, ali i spoljno političkih dešavanja. Upravo je jedan takav iskorak u razvoju sopstvenih izvora toplotne energije, o čemu je juče ministar govorio, to je Projekat za izgradnju solarno-termalne elektrane u Novom Sadu. U tom smislu toplotna energija je proizvedena na održiv način pokrivaće više od 20% potreba Novog Sada za grejanjem, čime će se zameniti potrošnje više od 16 miliona kubnih metara prirodnog gasa i ovo zaista jeste jedna od mera kojoj treba kao država da težimo. Složićete se sa mnom da je pred nama jedan ozbiljan posao, pre svega, u oblasti upravljanja otpadom, posebno iz razloga što živimo u svetu kao i u društvu visokog konzumerizma gde svako domaćinstvo generiše znatno više otpada nego što je to bio slučaj u nekim prethodnim godinama, pa mogu reći i decenijama, pa u tom smislu mi danas razgovaramo i o ratifikaciji ugovora o zajmu između Srbije i Evropske banke za obnovu i razvoj, a koji se upravo odnosi na unapređenje upravljanja čistim otpadom u velikom delu Srbije. U tom smislu imamo ugovore programa čvrstog otpada u Srbiji koji obuhvataju upravljanje čvrstim otpadom u 47 jedinica lokalne samouprave i složićete se sa mnom da deponije i divlje deponije zaista predstavljaju veliki problem svake jedinice lokalne samouprave i u velikoj meri mogu uticati i na zagađenost vazduha u ovim životnim sredinama, ali i na sve ostale aspekte, imajući u vidu da komunalna preduzeća koja se bave ovim pitanjima nisu u mogućnosti da očiste onoliko koliko smo mi u stanju da uprljamo, tako da smatram da ćemo jednim ovakvim ugovorom, odnosno ratifikacijom ugovora zaista biti napravljen jedan veliki iskorak u pogledu načina upravljanja čvrstim otpadom, odnosno regulisanja deponija tj. pretvaranja nesanitarnih u sanitarne deponije na dobrobit svih građana Srbije. Još jedna od stvari koju bih pomenula jeste da ukoliko pitate naše građane, odnosno ljude koji žive u Srbiji – šta je za njih najveće bogatstvo? Uverena sam da je jedan od prioriteta koje bi tom prilikom izgovorili jeste voda. Na sreću, Srbija jeste blagoslovena i bogata izvorima čiste vode ili bar na izvoru čistim rekama i na nama je da to bogatstvo očuvamo, odnosno da ulažemo u reke kako ne bismo zadržali trend koji, nažalost, trenutno imamo, a to je da predstavljamo zemlju koja ima jednu od najzagađenijih reka u čitavom ovom regionu. Mislim da se ovim merama koje trenutno Vlada preduzima jedna ovakva situacija, ne samo u regionu, nego i u Evropi drastično menja kada je reč o Srbiji u pogledu načina na koji postupa sa svojim prirodnim resursima. Osim benefita koje sam pomenula, važno je da istaknem da će realizacijom ovog projekta Srbija ispuniti svoje preuzete međunarodne obaveze u procesu pristupanja EU u okviru pregovora za klaster četiri, kao i ispunjenju ciljeva Agende 2030 za održivi razvoj i Zelene agende za Zapadni Balkan i ne smemo zaboraviti da svi ovi sporazumi, zakoni i konvencije koje donosimo u parlamentu nose sa sobom mnogo veću težinu od neposredne primene koju ona ima prema građanima Srbije, odnosno njima se ispunjavaju brojne međunarodne obaveze koje je Srbija na sebe preuzela i čije odlaganje prosto nije dopustivo i koje ona mora sprovesti kako bi nastavila svoj put ka EU. Pored svega iznetog, poštovane kolege, želela bih da se osvrnem na dva, po meni, veoma važna predloga zakona koji će, sigurna sam, doprineti većoj ekonomskoj saradnji, zatim liberalizaciji trgovine i investicijama između Egipta i Srbije, odnosno Ujedinjenih Arapskih Emirata i Srbije. Mi smo dosta juče slušali na ovu temu, kao i o benefitima koje će ovi ugovori i ta slobodna trgovina zaista imati za naše građane i za našu privredu uopšte i mislim da se ovi ugovori javljaju kao posledica jedne aktivne diplomatske saradnje naše zemlje za svetom, pored veoma značajnih uspeha koje je ona postigla na polju bilateralnih odnosa, a sada i multilateralnih odnosa, što je doprinelo širenju sporazuma o slobodnoj trgovini. Potpisivanjem ovih sporazuma, odnosno njihovim usvajanjem, srpski privrednici, odnosno proizvođači u Srbiji, što je i te kako važno pomenuti, stekli su povlašćeni položaj na tržištu od preko 1,3 milijardi ljudi, što im omogućava da svoje proizvode plasiraju na jedno otvoreno tržište pod potpuno povoljnim uslovima kako bi ispunili i svoje sopstvene ekonomske ciljeve. Predlogom zakona o potvrđivanju Sporazuma o slobodnoj trgovini između Vlade Republike Srbije i Vlade Arapske Republike Egipta u velikoj meri će povećati inače dobre dugogodišnje ekonomske odnose sa ovom zemljom, kao i diplomatske odnose i doprineće, naravno, bržem razvoju i unapređenju naših trgovinskih odnosa, kao i stvaranju uslova za podsticanje investicija. Osim toga, ovaj sporazum obezbeđuje da Srbija kao jedina zemlja u regionu ima preferencijalni pristup u trgovinskim odnosima sa Egiptom, odnosno zemljom koja ima preko 112 miliona stanovnika. Osim toga, očekivanja su da će se primenom ovog Sporazuma o slobodnoj trgovini koji obuhvata više od 16.000 proizvoda obim trgovine povećati za čak 400% Složićete se sa mnom da su to zaista impozantne cifre i da ne sme izostati efekat ovakvih sporazuma na našu privredu. Takođe, ono što je važno da pomenem jeste da je Egipat druga najveća privreda u arapskom svetu, posle Saudijske Arabije, što ovom sporazumu daje veći značaj i govori u prilog obrazloženju koje sam malopre navela. Drugi predlog zakona na koji bih posebno ukazala pažnju jeste Predlog zakona o potvrđivanju Sveobuhvatnog sporazuma o ekonomskom partnerstvu između Vlade Republike Srbije i Vlade Ujedinjenih Arapskih Emirata. Bilateralni odnosi između Republike Srbije i Ujedinjenih Arapskih Emirata su tradicionalno i bliski, ali i prijateljski i beleže stalni napredak. Potpisivanjem jednog ovakvog Sveobuhvatnog sporazuma ono se još više produbljuje nekim uzajamnim ekonomskim interesom, a u cilju dalje liberalizacije i olakšanja trgovine i investicija između ove dve strane. Koliko su ova dva sporazuma važna za naše poljoprivrednike i kakve oni mogućnosti za izvoz naših poljoprivrednih proizvoda imaju na velika tržišta, zamolila bih ministra Martinovića da nam u kontekstu poljoprivrednih proizvoda i načina na koji će država pomoći poljoprivrednicima da oni plasiraju svoje proizvode i u kojoj meri će im jedan ovakav Sveobuhvatni sporazum olakšati da oni uopšte izađu na jedno ovakvo otvoreno tržište pod preferencijalnim uslovima i okolnostima. Verujem da država ima neki plan kako bi se jedan ovakav sporazum, ukoliko ga usvojimo u narednih nekoliko dana, što pre mogao da realizuje. Za kraj, kao socijaldemokrata, moram da istaknem da je uslov za ekonomski prosperitet, ali i stabilnost svake zemlje njena zdrava ekonomija, ekonomija koja će se zasnivati na proizvodnji i izvozu i ekonomija koja se zasniva na javno-privatnom partnerstvu, ali i privlačenju domaćih i stranih direktnih investitora i sve to biće omogućeno upravo potpisivanjem ovih, ovakvih i sličnih sporazuma koji doprinose razvoju naše države i privrede u celini. Još jednom na kraju bih želela da ukažem na značaju uspostavljanja jednog dijaloga u zemlji u situaciji u kojoj se danas nalazimo, jer je to jedini način da u duhu demokratije prevaziđemo svoja različita politička mišljenja. Podeljenost u društvu koje se ne zasniva na demokratskim principima šteti ekonomiji naše zemlje i može ugroziti i stabilno poslovanje i izvore finansiranja, ali i predstavlja pretnju za povoljno poslovno okruženje koje Srbija u ovom trenutku predstavlja. Političke podele unutar društva nisu ništa neobične i one postoje otkad je sveta i veka i politika jeste mehanizam za kanalisanje konflikta unutar jednog društva. Međutim, stičem utisak da je to u ovom trenutku dostiglo izvesne razmere koje su potpuno drugačije od samog smisla i svrhe postojanja sučeljavanja različitih političkih mišljenja i smatram da je svako od nas svojim postupcima odgovoran za to da li će to odgovoriti na postojeću društvenu krizu njenim daljim produbljivanjem ili pokušajima da prevaziđe jednu krizu u kojoj se sada nalazimo. Upravo u tom smislu polazeći od doprinosa SDPS za prevazilaženje jedne ovakve krize i za postupanje na način koji će ka prevazilaženju situacije koje imamo u društvu, SDPS će podržati predložene sporazume u nadi da će oni zaista uticati na prosperitet i očuvanje naše zemlje. Hvala. 

JOVAN JANJIĆ: Hvala vam. Sada reč ima potpredsednik Vlade, Aleksandar Vulin. 

ALEKSANDAR VULIN: Poštovani predsedavajući, dame i gospodo narodni poslanici, drugarice i drugovi, hteo sam da podelim sa vama nešto razmišljanja i da vas upoznam sa onim šta se dešava trenutno u našem gradu. Naime, članovi Pokreta socijalista, čiji sam ja osnivač, su blokirali Televiziju N1. Došli su ispred ulaza u tu televiziju, tražili da im se omogući da se obrate, tražili da se prestane sa širenjem neverovatne mržnje i zla prema našoj državi, našem narodu, prema svakom ne misli kao i oni, tražili da se mržnja koja izazivaju svakodnevno već jednom zaustavi. Nije dovoljno što mrze svakog od nas, koji se bavimo politikom, već mrze svakog ko misli drugačije, svakog ko ima hrabrosti da kaže da nije za njih, svako ko ima hrabrosti da kaže da njegovo dete treba da ide u školu, svako ko ima hrabrosti da kaže da neće ostaviti Republiku Srpsku, da neće uvesti sankcije Rusiji, da neće priznati Kosovo. Mržnja koju izlivaju svakog dana je uzrok svake mržnje koju vidimo na ulicama naših gradova. Članovi Pokreta socijalista su se okupili da im to kažu i da zatraže da prestanu. Oni na N1 i dalje misle da su u Luksemburgu, oni i dalje misle da su luksemburška televizija, oni i dalje misle da to što ne plaćaju porez ovoj državi nek oslobađa od poštovanja zakona ove države. Naravno, ja nisam pristalica blokade i ja mislim da svako treba radi svoj posao, ljudi treba da žive, treba da se kreću, treba da rade, ali ovo je bio samo način Pokreta socijalista, manjeg partnera u našoj koaliciji nego što je SNS, da pokaže da je to sve moguće što rade drugima da može se desi i njima. Mi nećemo da budemo opravdanje ni za kakve sukobe. Nekoliko sati smo bili tamo. Završili to, ali smo hoću da kažem da možemo da dođemo ponovo i da sve ovo što radite drugima može jednog dana da se radi i vama. Nasilje koje prizivaju preti da uništi našu zemlju, nasilje koje prizivaju preti da uništi sposobnost države Srbije da brine o svim Srbima, bez obzira gde oni žive, nasilje koje prizivaju, nasilje i koje sprovode svakog dana preti da od slobodne, stabilne, prosperitetne države Srbije stvori zemlju koja će vas sukobljavati po ulicama. Jel malo Đilasu milijarda? Da li je malo dobio kada je prodao sve svoje pratioce koje je godinama sakupljao u SBB i objašnjavao im kada se pretplatite na SBB da je to politički stav? Vidite kako je taj stav vrlo lako postao njegovo bogatstvo. To isto radi i sa ovom decom koju okupljaju po ulici. To isto rade i sa ovim ljudima kojima usađuju mržnju od kojih traže da sprovodi njihovu mržnju, da izvode nasilje na ulicama, sve ono što nas na žalost čeka, na veliku radost svih naših neprijatelja, na veliku iskrenu radost. Znate, ne možete očekivati da vas podrže Aljbin Kurti, da vas podrže sve ustaške partije u Hrvatskoj, da vas podrže sve antisrpske partije u BiH i da mislite da je to što vi radite u stvari odlično za Srbiju i da će to sigurno učiniti da Srbija bude prosperitetna i još bolja. Mi smo danas, odnosno članovi Pokreta socijalista su bili ispred N1 da im kažu da postoji i druga Srbija, Srbija koja se nikada ne vidi na njihovim kamerama, koje nikada nema u njihovim emisijama, Srbija čiji se glas nikada ne čuje, osim uz uvrede, osim uz pretnje, Srbija koja nema svoje mesto, Srbija o kojoj se nikada ne govori pa makar i da postoji. Ne više od toga. Mi smo danas došli da im kažemo da postoji i Srbija koju oni ne razumeju, a svakako je ne vole. Svakako je mrze i Srbija koja se ne boji. Kao što se nije plašila ni ovih što bacaju topovske udare i šta već rade, tako se ne boje ni njih, ni njihove mržnje. Tako se ne boje ni njih ni nasilja njihovih gazda. Postoji i ta Srbija i ta Srbija je danas došli ispred N1. Naravno da očekujem da će se EU oglasiti i reći da ne sme da se dopusti ni slučajno da neko iz N1, to novinarstvo, pravo, sloboda, sigurno. Oglasiće se sva moguća novinarska udruženja da ne sme ni slučajno da se desi da oni ne daj Bože čuju tuđe mišljenje, ali se niko neće oglasiti kada neko prebije novinara „Informera“, ali se niko neće oglasiti zbog blokade RTS, ali se niko neće oglasiti zbog linča koleginice sa RTS koja je rekla jednu reč ili jednu rečenicu. Mi smo ovim danas hteli i uspeli da pokažemo kakvo licemerje vlada našim medijskim prostorom, kakvo licemerje vlada našim medijskim prostorom u kome je svaka mržnja dozvoljena i nagrađena samo ako ide protiv predsednika Vučića i protiv onih koji su njegovi saborci, saveznici, saradnici. Samo smo hteli da pokažemo i pokazali smo kakvo licemerje vlada u medijima i kakvo licemerje vlada na mrežama, kakvo licemerje izražava mržnju na ulicama i preti sukobima na ulicama. Hteli smo to da pokažemo i pokazali smo i neće nam biti teško da dođemo opet. Ako nas niste dobro čuli, ako nas niste razumeli, doći ćemo da budemo glasniji. Ali, sve to može da se izbegne vrlo jednostavno – dijalog, razgovor. Sve to može da se izbegne vrlo jednostavno. Ove klupe opozicije se popune, klupe u parlamentu se popune opozicijom sa svojim stavovima, klupe u školama se popune đacima, sale na našim fakultetima se popune profesorima, studentima i život postane normalan. Dođu vremenom izbori, glasate na tim izborima, promenite ili podržite vlast. Sve ono što je prirodno i normalno, ali ne da izazivate mržnju svakog dana i da pričate kako ste vi dokaz demokratičnosti. Znate, naše popuštanje, naše neverovatno popuštanje svakoj mržnji i nasilju, sklanjanje kao pusti razumeće narod, možda jeste dokaz naše demokratičnosti, ali jeste isto tako i dokaz da država mora bezuslovno da poštuje sopstvene zakone i da mora da dolazi vreme kada će bezuslovno poštovati sopstvene zakone. Nije Dinko Gruhonjić mera naše demokratičnosti, već je mera našeg dopuštanja da oni koji se hvale ustaškim imenom drže predavanja našoj deci. To nigde nije moguće. Ja se obraćam i vama narodni poslanici, niste ste podržali našu ideju o uvođenju zakona o stranim agentima, to je vaše pravo i ja to ne mogu da sporim, ali moram da vas podsetim da je taj zakon donet godinama ranije, ovo se ne bi dešavalo. Taj novac ne bi stigao, ne bi imao kome da stigne i kako da se distribuira u organizacije koje sada vidimo. Ko zna gde ćemo pronaći sve taj novac? Možda u ovim palicama koje su pronađene u okolini Beograda, možda u bokserima, možda u noževima, možda u elektrošokerima, možda u biber spreju, možda u novcu koji su primile brojne vođe obojene revolucije. Pokret socijalista nema političku snagu, ni broj glasova kojim bi mogao samostalno da donese taj zakon, ali poštovane kolege iz naše koalicije nećemo prestati da tražimo od vas da nas podržite i da donesemo zakon o stranim agentima, da donesemo zakon koji će sprečiti da svako može da finansira obojenu revoluciju u Srbiji. Ako je Amerika to mogla da uradi, ako je Amerika, citiram Ilona Maska, mogla da prevrne činiju punu crva, kako je on nazvao USAID, pa zašto da mi to ne uradimo? Zašto da mi to ne uradimo? Zašto da dopuštamo da se u našoj zemlji krši zakon? Zašto da dopuštamo da se u našoj zemlji finansiraju oni koji misle sve najgore o ovoj zemlji? Vi kada ih slušate oni ne pokušavaju da objasne šta bi uradili kada bi nekim nesrećnim spletom okolnosti došli na vlast, oni samo pokušavaju da naude ovoj zemlji. Kada imate proteste u kojima otvoreno kažu – blokirajmo taj most ili blokirajmo tu instituciju kako bi smo ekonomski izvršili pritisak na Srbiju, oni otvoreno kažu da su spremni da Srbiji nanesu udarac koji će boleti, ne razmišljajući ni kako će se to odnositi na njihove roditelje, na njihove komšije. Na kraju krajeva i na njih same, ali oni koji ih vode nemaju taj problem. U to nemojte da sumnjate. Oni su se finansijski obezbedili. Ali, oni koji ih slede, na kraju se suoče sa posledicama iz sopstvenog delovanja. Ono što nas čeka jeste ono što vidimo, što smo videli ovde u Skupštini, ali i ono što smo videli na kanalu N1, ono što vidimo na društvenim mrežama, neverovatna mržnja koja se izliva, ne može da prođe bez posledica, a te posledice uvek nasilje. Ne možete večno prizivati mržnju na svakog ko misli drugačije, a da se to u nekoj ludoj glavi jednog dana ne opredmeti kao akcija, a ta akcija postaje nasilje. Ne može. Oni koji to rade to znaju i misle da je to sasvim uredu. Ja tako ne mislim, vi tako ne mislite. Članovi Pokreta socijalista koji su danas bili ispred N1 koji su na nekoliko sati blokirali tu televiziju ne misle takođe. Došli smo, bili smo tamo da pokažemo da postoji jedna druga Srbija, Srbija koja nikada nema svoje mesto, koja nikada nije prikazana, Srbija o kojoj se govori sa mržnjom, sa prezirom, Srbija kojoj se preti, a većinska Srbija. Za ovu današnju aktivnost nisam hteo da tražim podršku i pomoć od vas iz SNS, da jesam tamo bi bilo više desetina hiljada ljudi i šta bi se onda desilo. Šta bi onda bilo. Ovo je bio samo naš način da pokažemo kakvo licemerje vlada u medijima Srbije, ali i da postoje ljudi koji se mržnje, koji N1 i drugi tajkunski mediji neprekidno izlivaju po ulicama ove zemlje i po glavama svakog od nas ne boje. Hvala. 

JOVAN JANJIĆ: Hvala. Poštovani narodni poslanici, u skladu sa članom 87. Poslovnika Narodne skupštine, određujem pauzu u trajanju od jednog sata. 

MARINA RAGUŠ: Dame i gospodo, nastavljamo sa listom. Gospodin Dragan Stanojević. Samo se prijavite u sistem, molim vas. Izvolite. 

DRAGAN STANOJEVIĆ: Dobar dan, poštovane kolege. Ja sam Dragan Stanojević, poslanička grupa „Mi – Glas iz naroda“. Kao što vidite, mi smo od početka, iako smo jedina opoziciona grupa koja ovde učestvuje, sada su se pojavile i druge kolege. Mi ovde ne dolazimo ni ad hok, ni za „Tik-tok“, već da realno nešto uradimo i predložimo. Naravno, žalosno je to što je Skupština spuštena na najniži nivo. Sve je to urađeno da se poslanici jednostavno smuče narodu, da se poslanici kompromituju. Mnogi su tome doprineli svojim bezobzirnim ponašanjem upravo u ovoj Skupštini. Moram reći, pre par dana sam bio, verovatno prvi put tako u životu ponižen, i to baš u ovom domu, ne samo ja, video sam da je to bio problem generalno, ali recimo u utorak, to je bio 11-ti, čini mi se. Pre svega, hoću da kažem da razumem da su neki poslanici unosili bombe, šta se tu sve dešavalo, videli smo. Neko za to treba da odgovara. Pazite šta se dešava. Vi dozvoljavate da se ljudima, radnicima ove Skupštine oduzima hrana, ljudi donesu doručak da doručkuju i onda im obezbeđenje to ne dozvoli, nego im kažu – idite tamo pored onog stuba da ručate. Neshvatljivo je, to su ljudi koji rade u ovoj Skupštini. To je urušavanje njihovog dostojanstva. Drugo, nisu oni u mogućnosti sa 50, 60 hiljada platom da budu u restoranu, da jedu dva puta ili čak jednom itd. Onda u kontekstu toga, hoću da vam kažem, ja poštujem i obezbeđenje, nikada nisam imao nikakav problem sa njima, štaviše, ali sam doživeo neverovatnu jednu sramotu, kada sam došao neki dan, negde oko petnaest do deset, prolazio sam dole kroz proveru. Obično ostavite torbu, to je sve rutina, prođete itd. Međutim, to je prevazišlo sve granice normalnog, jer pored toga što sam ostavio torbu, pa su me vratili, pa sam morao da ostavim sat, pa su me vratili, pa su mi rekli da moram da skinem sako, iako se vidi da nemam ništa na sebi više, pa sam morao da skinem i sako, pa kada sam skinuo sako, rekli su mi da skinem i kaiš, da mi pantalone spadnu i da budem prvi poslanik u ovoj Skupštini koji je u donjem vešu ulazio u Skupštinu. Malo je smešno, ali meni je bilo onako baš ponižavajuće, jer nikada nisam prolazio kroz takvo jedno ponižavanje od strane jednog čoveka, naravno, kažem, poštujem momke, ali to je jedan čovek. Kada sam ga pitao zašto se tako ponaša, on mi je rekao da ima naređenje. Sada vi meni objasnite, ako on ima naređenje da mi lomi prste ili nekome od nas, da li ja to treba da trpim i šta treba da uradim. Da bih vam samo prosto dočarao, kada sam to sve stavio, on je rekao – zavrnite majicu i okrenite se ovde. Znači, ja zavrćem majicu onako go i okrećem se tu, izvinite, kao prostitutka. Ja prosto ne dozvoljavam da me bilo ko ponižava. Uopšte nije bitno da li sam poslanik ili običan čovek, ali prosto to se preslikava. Znači, ono što se dešava ovde u Skupštini vidimo to na ulici, ono što se dešava na ulici prenosi se u Skupštinu. Ono što nisam očekivao, mada sam govorio pre nekoliko meseci da mi ova Skupština bojim se da se pretvara u u ukrajinsku Radu, govorio sam da samo još očekujem da će početi da gađaju jajima, bombama i da se predsedavajući brani kišobranima, nažalost, i to sam video, a bio sam svedok Majdana u Ukrajini i znam kako se sve to odigravalo. Mi smo u jednoj nezahvalnoj poziciji, govorim o našoj poslaničkoj grupi. Zašto? Zato što jedni nas napadaju da smo Vučićevi. Eto, ja bih zamolio kolege iz SNS neka nam daju bar neku zvaničnu potvrdu jesmo li Vučićevi ili nismo, jer očigledno je da ne možete da budete normalan. Drugi nas napadaju da smo protiv države, zato što ne kritikujemo dovoljno vlast. Sve je to zbog toga što se ovaj ceo politički život pretvorio u jedan stadion, u navijačke grupe, znate, gde jedna grupa navija za jednu stranu, druga grupa navija za drugu i nikako ljudi da shvate da država nije stadion, da je ovo ipak ozbiljna jedna institucija, kao što je i Skupština. Nažalost, danas se više ceni ludost nego razum i normalnost. Mi jesmo, naravno, opozicija i jedina razlika je u tome što mi nismo opozicija državi i nikada to nećemo biti, to smo govorili od samog početka. Mi, naravno, ne dobijamo instrukcije od zapadnih struktura, niti sarađujemo sa njima. Mi imamo apsolutno državotvorne stavove i, nažalost, neki smatraju da nam je to mana. Valjda svi očekuju da donosimo bombe i da pravimo ratne scene u Skupštini. Mi smo, inače, išli na izbore sa idejom da unesemo novu dimenziju u političkom životu, a to je kultura dijaloga. I dalje se držimo toga i, naravno, ostaćemo pri tome. Šta više, smatramo da je to najneophodnije i u ovoj Skupštini i na ulici ono što se dešava. Naravno, svako ima svoj pogled na način borbe, ali mi smatramo da protiv vlasti treba da se borimo, naravno, znanjem i sposobnostima, korigovanjem svega onoga što je loše urađeno. Hoću da kažem institucionalno, razumem da imate uvek većinu i da ćete uvek da nas nadglasate, ali svaka odgovorna vlast mora da čuje i da reaguje na ono što govori opozicija i narod. U suprotnom, dobijete ovo što imate sada na ulicama Srbije. Naravno, ne smemo da se pravimo mrtvi, kao da se ništa ne dešava. Nezadovoljstvo naroda jeste opravdano. Vlast mora da preduzme konkretne korake i mere da spreči kriminal i korupciju. Ona je najviše, naravno, u redovima vlasti, to je prirodno, a da ne govorim šta se dešava na lokalu i kakvo je stanje tamo i koliki je tu kriminal i koliko je tu… Evo, samo jedan kratak primer. Imate ovde četiri ministara, nijedan nije reagovao adekvatno. Znači, napravili su u Priboju nelegalni kamenolom i, pazite, sukob ide u Beogradu, ljudi dolaze sa kamionima i počinju da kradu, da voze materijal i kada sam ja došao da to zaustavim, naravno, vlast im je došla, pa rekoh – vi radite protiv svoje vlasti. –Pa znaš, poslednji su nam dani, pa da iskoristimo otprilike ono što možemo. Mislim, slikovito vam prenosim nešto što sam svedok kako se ponašaju na lokalu. S druge strane, moram da kažem da mi kao pokret apsolutno podržavamo zahteve studenata, ali hoću isto tako da kažem da su za nas svi studenti, sve su to naša deca, jer pazite, osim onih što su na ulici, što protestuju, najveći deo je onih koji su kod kuće i koji čekaju kada će moći da nastave svoj rad i da polažu ispite. S druge strane, nezadovoljstvo drugih studenata i njihovi zahtevi su apsolutno opravdani, jer ona tragedija koja se dogodila, naravno da se zna ko je odgovoran, naravno da mora javnost da sazna o tome i ko će da snosi odgovornost za ono što se dogodilo. Zna se kako se vodi građevinski dnevnik, zna se ko je nadzorni organ, zna se ko je izvodio radove, tako da je to, u principu, jako prosto ustanoviti, ne znam zašto se toliko čeka. Ono što takođe želim da kažem, mi ne želimo, kao pokret, da lešinarimo na ovim studentskim protestima. Vidimo neke kolege koje su i tamo i ovde, u svakom slučaju, mnogi od naših prethodnih kolega ovde i ne dolaze, ali svoju platu redovno uzimaju i ovde i u Gradskoj skupštini itd. To je toliko o njihovom moralnom stavu. Ono na šta želim posebno da obratim pažnju, jer mislim da ovo u budućnosti takođe može izazvati veliko nezadovoljstvo kod naroda, jeste ugrožavanje zemlje kroz prodaju nacionalnih resursa. Ne znam koliko narod zna, ali postoji plan vlasti, naravno, da reorganizuju strateška društvena preduzeća, kroz prodaju ili pretvaranje u akcionarska društva. Da ja ne bih sad pogrešio, zato ću sada da pročitam, jer to je neki spisak od 40 do 70 strateških preduzeća. Među njima je, naravno, EPS, Transnafta, Srbijagas, Elektromreže, Elektrodistribucija, Putevi, Koridori Srbije, Pošta, Nuklearni objekti Vinča, Srbijašume, Železnice Srbije, Srbijavoz, preduzeće iz odbrambene industrije itd, da vam ne nabrajam. To su sve strateška preduzeća ove države i to je u principu budućnost i naše države i naše omladine. Video sam da u EPS-u imamo, recimo, nadzorne odbore koje čine tri stranca i četiri naša čoveka. Ko je tako uradio i zbog čega, apsolutno mi nije jasno. Koje su njihove kvalifikacije tih stranaca i zar je moguće da mi nemamo odgovarajuće ljude, odnosno kvalifikacije? Ono što mi je takođe čudno, da u jednom licu ministar ima mogućnost da predstavlja Skupštinu i da ima tzv. zlatni glas, posebno ako ministar nije iz te sfere. EPS jeste strateški resurs Srbije. Mislim da se ne sme dozvoliti njegova privatizacija, jer bi time ugrozili socijalnu dimenziju stanovništva. Ja vidim po mojim roditeljima, komšijama, pa i sam plaćam tu struju na nekoliko mesta, koliko je to poskupelo i koliko je to postalo opterećenje za običnog čoveka. Zamislite sada, ukoliko se EPS proda, naravno da će novi vlasnik diktirati tržišne ili ekonomske cene, što znači da narod neće moći da plaća. On ne može da plaća ni ovo što sada dobija, a mogu da zamislim šta će se dogoditi ako to budu tržišne, odnosno ekonomske cene, koje mogu biti nekoliko puta veće, jer taj investitor ovde ne ulaže da bi održavao neki socijalni mir i pomagao ljudima, nego da iznese kapital. Isto tako, to se tiče i ovih zelenih energija, mini-elektrana, itd. Neću sada dugo o tome govoriti, ali, recimo, dole u Priboju imate nekoliko privatnih mini-elektrana. Pazite, to je jedna dolina gde, kada izgradite tu elektranu, sva ta vlaga, jednostavno visi nad vodom, a onda još imate grejanje koje je na neku sečku itd. i naravno da se to sve sakuplja, to sve deca udišu, taj vazduh, a onda se čudimo odakle astma i odakle kancerogene bolesti, itd. Vezano za nuklearnu energiju, vidim da Srbija stalno traži neka savezništva, pregovaraju sa Francuzima itd, ne mogu da shvatim da nekome nije jasno da je Rusija svetski lider broj jedan, ne samo po kvalitetu nego i po ceni, to je nekoliko puta jeftinije i ako neko ne zna, evo ja sam spreman da vam pomognem i obezbedim te kontakte, može to naravno i Dule Bajatović, on isto ima mnogo dobre kontakte, ali hoću da kažem da to ne sme da bude političko rešenje nego mora da ima i svoju ekonomsku osnovanost, a zna se ko je broj jedan u svetu što se tiče nuklearne energije. Šta hoću da kažem? Hoću da kažem da ova preduzeća koja planirate da na ovakav način izvršite restrukturizaciju, mislim da je to jako opasno po budućnost i mislim da to može da izazove realno još veći revolt građana koji će biti objektivan, jer ovo što se danas dešava je negde i politizacija. Svesni smo mi da tu postoje spoljni uticaji. Mi smo govorili da je naša podrška studentima uvek tu, ali samo ne želimo da se spoljni faktor tu uključi, jer onda mi možemo da dobijemo ono što smo videli realno na Majdanu. Još je ovo daleko od klasičnog Majdana, ja sam doktorirao na tu temu, ali je jasno da su tu elementi i da su zainteresovane strane, da tu postoje. Ne kažem, verujem da su 90% naših studenata, možda i više, iskrena deca, koja jednostavno žele da ostvare svoja prava i tu treba da ih podržimo, ali bojim se da tu postoje ljudi koji upravljaju nekim procesima i oni to ne mogu da prepoznaju. Hteo sam još da kažem par reči. Gospodin Vulin je govorio o zabrani onih organizacija, a ja hoću da kažem, bez obzira što mi jesmo opozicija, ali mi smo čak i pre dolaska u Skupštinu inicirali takav jedan zakon, kao što postoji u Americi, kao što postoji u Rusiji. Videli ste koliko je USAID imao uticaj u Srbiji, i ne samo on, ima tu različitih načina kako se to radi. Mi smo podržali taj predlog, a isto tako smo podržali predlog što se tiče BRIKS-a, mada sam iznenađen da poslanici gospodina Vulina nisu dobili podršku od svojih partnera. Mi im nismo partneri, ali jesmo u ideološkom smislu i zato smo podržali taj projekat. U tom smislu, očekivao sam da će više ljudi biti koji će glasati za to, jer kada razgovarate privatno, svi podržavaju BRIKS, svi bi hteli nešto u tom kontekstu, ali kada treba da se stisne ovo dugme, nešto se mnogi stide. Na kraju, hoću da poručim studentima i svima onima koji protestuju. Kada sam juče video da skaču, znate, skakanje je bilo simbol Majdana u Ukrajini. Sada meni objašnjavaju kako je to sa stadiona preuzeto, itd. Isto su to govorili i u Kijevu kako je to preuzeto sa stadiona. Ali, to što je preuzeto sa stadiona je posle dovelo do stotine hiljada ljudskih žrtava. Dalje, ova ostrašćenost. Pazite, ne možete da objavite ništa, ne možete normalno da objavite, nešto racionalno, a to sam isto video tamo. Znači, oni počeli da da prave spiskove, spiskove ko je šta objavio, ko je kakav, onda se ti spiskovi daju nekim grupama, bandama, boga pitaj ko su ti ljudi i onda oni imaju slike pa vas čekaju na ulicama, čekaju ispred kuća, ispred ulaza, ispred škola, ispred radnih mesta, itd. Tako je to sve započelo. A onda se, naravno, pojave gruzijski snajperi na hotelima koji su okolo Majdana i oni počinju da ubijaju i jedne i druge. Rezultat smo videli. Naravno, svi su skresali, vlast je posle toga skresala svo to drveće da ne bi mogla da se izvrši analiza odakle je ko pucao, na koji način, itd. Zašto ovo govorim? Naravno da ja molim boga i nadam se da će ovo sve da prođe mirno, ja to hoću i verujem da većina studenata i učesnika isto tako želi, ali naravno da ova vlast mora da razume i da vidi da narod ima nezadovoljstvo i da adekvatno reaguje. Bojim se da mnoge stvari koje radite, radite pogrešno, neko svesno, neko nesvesno to radi, ali, prosto ne vidim smisao da se izaziva. I ovi studenti što su ovde u parku, da li su svi studenti ili nisu, ko zna? Verovatno ni sa druge strane nisu svi studenti, ali prosto to izazivanje sukoba je nešto što nama nikako ne odgovara. Kao ekonomista, ja vam apsolutno objektivno mogu reći da sve ovo što se dešava će da nas košta. Ja nisam vlast, niti predstavljam interese vlasti, ali sam svestan tih procesa, jer novac voli tišinu, odnosno investicije, itd. Sigurno je da će ovo da nas košta, i to ozbiljno, ali se samo nadam da nas neće koštati po cenu države. Da vam dovršim. Kada se sve to dogodilo na Majdanu, šta je bilo dalje? Došli su evropski lideri koji su rekli - e, sad, sedite vi ovde, sedite vi ovde, i onda mu dovedu Klička, kome su bokserskim rukavicama mozak davno izbili i on postane lider, a vi postane država koja se ništa apsolutno ne pita i koja dođe u ovu situaciju u koju su došli sada, gde milioni ljudi su poginuli, ranjeni, itd, a sve zarad čega? Zato ja još jednom pozivam, nadam se da su službe i policija odradile sve da se spreči bilo kakav mogući sukob, ali vam kažem kako se to dogodilo. Nikada niko nije pomislio u Ukrajini da će snajperima da pucaju i u policiju i u ljude. I onaj policajac koga napadnete, ima mnogo tamo mojih prijatelja, familije, ne možete da ga napadnete, kao što ne možete ni običan narod. To je njegov posao, on radi taj posao i morate to da poštujete. Imate mnogo tih tzv. ludih glava koje bi, vidim ovih dana, da se sukobe, koje bi sve uradile samo da dođe do nekog sukoba. Pazite, to su ljudi koji nisu realizovani. Ja nemam taj problem. Još jednom kažem, nemam nikakve veze sa Vučićem a da sam sa ovom vlašću, ali principijelno stojim na svojim pozicijama i želim da samo upozorimo ljude i da kažem, da institucionalno moramo da se borimo. Naravno, da vlast ne čuje. Naravno, da imate većinu, sve to mogu da razumem, ali opet negde očekujem neki racio, neki racionalni pristup, da čujete ono što narod želi da vam kaže i da ipak računate na mišljenje onih koji predstavljaju taj narod, odnosno nas ovde poslanike. Danas ste kolegu ovde napali koji je objektivno govorio i apsolutno ništa nije izazvao. Treba da sa jedne strane budete čak, ne zahvalni, to je naš posao, ali smo mi tu da trpimo. Pazite, ovo što sam ja ovde, meni ne doprinosi podršku u narodu, ali bože moj, ja sam danas ovde, sutra sam na nekom drugom mestu. Došao sam ovde da svojim znanjem, sposobnostima i nekim mojim mogućnostima nešto doprinesem, ako to ne razumeju ne razumeju, ali ja da budem klovn i da pričam ono što neko želi da čuje ja to neću jer za mene je država mnogo veća nego što… Video sam jednostavno kako se ona gubi, video sam kako narod strada i prosto to ne želim da vidim. Još jednom kažem, pozivam vlast da ipak shvati ozbiljnost svega ovoga što se dešava i da mora da objektivnije razgovara i sa opozicijom i sa predstavnicima naroda. Vidim da oni sada to pokušavaju, ali je vreme prošlo. Bojim se i da jednostavno oni sada ne žele da razgovaraju sa vama. Mislim da je mnogo propusta napravljeno sa vaše strane, ali pozivam još jednom da taj, kako bih rekao, potpaljivanje benzinom ipak na neki način završite i da se ovo ipak na miran način završi. Toliko. Hvala vam puno. Živela Srbija! 

ANA BRNABIĆ: Hvala. Reč ima narodni poslanik Milenko Jovanov. Izvolite. 

MILENKO JOVANOV: Replika, naravno prvo pošto je tražio odgovor na pitanje. Nema nikakve veze sa SNS i nisu nikakva Vučićeva opozicija ne znam. Što se tiče ovog svega ostalog, to je kada pokušavate da se dodvorite svima i pokušavate da vodite politiku „dobro jutro čaršijo“ na sve četiri strane. Nemoj slučajno da kažem nešto jer bi možda neko nešto da zameri na društvenim mrežama, nemoj slučajno da nešto kažem pa će da izvuku, pa će neko da mi kaže nešto, napisaće mi neki komentar, a kako ja da živim sa tim kad sam navikao da živim na lovorikama zahvaljujući „Hepi“ televiziji. Ko doliva ulje na vatru? Ko doliva benzin na vatru? Koja vlast doliva benzin na vatru? Povlačimo se četiri meseca. Četiri meseca vagamo ne reč, nego slovo koje ćemo da izgovorimo. Četiri meseca policija stoji mirno. Ta policija koju je na početku govora napao zato što se usudila da proveri da li unosi u sali nešto što je možda bilo u sali pre nedelju dana. Čekaj, prošle nedelje kad je bio haos svi su postavljali pitanje – pa, ako je to policija dozvolila, pa kako je to uneto? Sad policija radi svoj posao, ne dozvoljava da se unosi, a što me diraju? Šta hoćete, bre, vi, ljudi? Šta hoćete vi na kraju? Ni sami valjda ne znaju šta hoće. Dakle, kako smo mi to dolivali benzin na vatru? Nego ćemo da odlijemo, ugasićemo vatru tako što ćemo da kažemo – ajde da se sklonimo ponovo? Evo jedne informacije za koju možda zna, možda ne zna, pošto se hvali kako ima razne kontakte i razne informacije. Celu noć su plenumi većali da li da imaju skup na Novom Beogradu pred Palatom Federacije i izvećali da idu tamo, negde posle ponoći, a onda jutros se pojavljuju plenumi i kažu – ne dolazi u obzir. Drugi plenumi – ne dolazi u obzir, idemo pred Skupštinu. Šta sad? Jel ima osude? Nema. Muka mi je da mi neko drži lekcije o nekakvoj, sa neke ne znam ni ja kakve visine, a da pritom se ni jednom nije odvažio da osudi nasilje, golo nasilje, nasilje nad policijom, nasilje nad državom, nasilje nad prolaznicima, nasilje nad radnicima, nasilje nad svima koji žele da žive normalno u ovoj zemlji, nasilje nad ovom decom, jer ova deca nikome nisu pretila. Ova deca nisu odlazila pred fakultete na kojima spavaju blokaderi da im trube i bude celu noć, nego su njima dolazili da im trube i da ih bude celu noć, da im bacaju topovske udare. Jel to neko osudio? Nije. Nego, opet ono najlicemernije, najodvratnije, najogavnije – molimo obe strane da se prizovu pameti jer obe strane moraju, vlast mora. Šta vlast još može da uradi? Jedino još da legnemo da nas gaze. Jedino još da legnemo da nas gaze. E, pa to je malo mnogo. Hvala. 

ANA BRNABIĆ: Nije vas spomenuo. Narodni poslaniče, javili ste se za repliku? Ali, nije vas pomenuo. 

DRAGAN STANOJEVIĆ: Obraćao mi se direktno.

ANA BRNABIĆ: Izvinite, ali zaista nema osnova za repliku, uz svu fleksibilnost, uz svu tolerantnost. Mislim, po Poslovniku nema. Onda bih napravila presedan gde ne bi bilo kraja. Dobro. Gospodine Veselinoviću, vi po grupi ili? U redu. Ajte onda pre toga samo neke stvari da završimo. Dakle, saglasno članu 27. i članu 87. stavovi 2. i 3. Poslovnika obaveštavam vas da ćemo danas raditi i posle 18.00 časova zbog potrebe da Narodna skupština što pre donese akte iz dnevnog reda ove sednice. Sada bih samo prešla na potvrđivanje mandata narodnog poslanika i polaganje zakletve. Dakle, pošto su se stekli uslovi predlažem da konstatujem potvrđivanje mandata narodnom poslaniku u Narodnoj skupštini za upražnjeno poslaničko mesto kako bismo omogućili njeno učešće u radu Narodne skupštine. Uručeno vam je Rešenje RIK o dodeli mandata narodnom poslaniku radi popunjenog upražnjenog poslaničkog mesta. Uručen vam je, takođe, Izveštaj Odbora za administrativno-budžetska i mandatno-imunitetska pitanja koji je utvrdio da su se stekli uslovi za potvrđivanje mandata narodnom poslaniku. Na osnovu Rešenja RIK i Izveštaja i predloga Odbora, shodno članovima 134. i 135. Zakona o izboru narodnih poslanika, konstatujem potvrđivanje mandata narodnom poslaniku Miljani Milojević. Čestitam vam na izboru i molim da se pripremite za polaganja zakletve. Molim vas da, saglasno članu 17. Zakona o Narodnoj skupštini, pristupite polaganju zakletve. "ZAKLINJEM SE DA ĆU DUŽNOST NARODNOG POSLANIKA OBAVLJATI PREDANO, POŠTENO, SAVESNO I VERNO USTAVU, BRANITI LJUDSKA I MANJINSKA PRAVA I GRAĐANSKE SLOBODE I PO NAJBOLJEM ZNANJU I UMEĆU SLUŽITI GRAĐANIMA SRBIJE, ISTINI I PRAVDI." Molim vas da potpišete tekst zakletve. Dozvolite mi da vam čestitam u svoje ime i ime Narodne skupštine. Reč ima narodni poslanik Uglješa Marković. Izvolite. 

UGLJEŠA MARKOVIĆ: Zahvaljujem se predsednici Narodne Skupštine. Poštovane koleginice i kolege narodni poslanici, poštovane građanke i građani Republike Srbije, ja bih na početku svog obraćanja iskoristio priliku da čestitam stalnoj Delegaciji Narodne Skupštine Republike Srbije u Parlamentarnoj skupštini SE, koja je na sednici političkog Komiteta održanoj u Parizu početkom ovog meseca, uspešnom diplomatskom akcijom uspela da skine sa dnevnog reda pitanja prijema tzv. Kosova u Savet Evrope. Smatramo da je to velika pobeda naše parlamentarne diplomatije i dokaz da se vredi zajednički boriti na svim diplomatskim frontovima za interese svoje zemlje. Izvinjavam se što sam ovo ponovo spomenuo, ali smatram da usled svih dešavanja nije dovoljno odjeknulo u javnosti i mislim da nismo dovoljno poklonili pažnju i zato želim da još jednom iskoristim priliku da čestitam koleginicama i kolegama koji su učestvovali u ovome. Na dnevnom redu ovog drugog zajedničkog jedinstvenog pretresa jeste set međunarodnih sporazuma, uglavnom bilateralnih iz više oblasti, kao i set ugovora, kojima se obezbeđuju zajmovi za nastavak investicionih ulaganja u energetiku, vodoprivredu i privredni razvoj Srbije. Na početku ove sednice razmatrali smo i set veoma značajnih zakona, a pred nama je sada set međunarodnih sporazuma i ugovora koje treba usvojiti, odnosno ratifikovati. Podsetio bih da smo na početku ove sednice kao o jednoj od najznačajnijih tačaka govorili i o izmenama Zakona o visokom obrazovanju, koje su rezultata postignutih dogovora ministarstva, Vlade Republike Srbije i rektorskog kolegijuma, a kojim je ispunjen četvrti studentski zahtev. Takođe ne manje važno za učenike završnih razreda osnovne i srednje škole, jeste da su usvojenim izmenama Zakona o osnovnoj i srednjoj školi pomereni rokovi za sprovođenje programa državne mature, koja se sa ove školske godine, pomera na školsku 2028. i 2029. godinu. Kada je u pitanju ovaj drugi pretres, hteo bih da istaknem značaj nekoliko sporazuma, odnosno zajmova kojima se tretira sektor energetike i energetske efikasnosti. Dana, 5. marta je bio Svetski dan energetske efikasnosti koji nas podseća da moramo energetske izvore da koristimo efikasno i da smanjimo potrošnju energenata fosilnog porekla, ali i da se prema obnovljivim izvorima odnosimo odgovorno zbog sveukupne energetske budućnosti. Naša zemlja se takođe pridružila rešavanju ovog problema i donošenjem Zakona o energetskoj efikasnosti i racionalnom korišćenju energije, koji je donet još 2021. godine. U tom smislu nastojimo da pronađemo najefikasnije rešenje za podizanje energetskog sektora i racionalno korišćenje naših instalisanih kapaciteta. Tako je i danas na ratifikaciji, pored ostalih, i Sporazum Vlade Srbije sa Evropskom investicionom bankom, kojim će se sprovoditi projekat modernizacije postojećih hidroelektrana i puštanje u rad novih postrojenja za proizvodnju obnovljive energije. Konkretno, projekat obuhvata rehabilitaciju energetskih jedinica u tri hidroelektrane – HE „Bistricu“, HE „Potpeć“ i HE „Đerdap 2“, izgradnju nove jedinice u HE „Potpeć“, kao i nekoliko novih objekata za obnovljive izvore energije, pre svega solarne elektrane, kao i rehabilitaciju Vlasinske hidroelektrane, kao i unapređenje upravljanja vodno-energetskim resursima reka Lim i Uvac. Za energetsku stabilnost Srbije, koja je značajan deo ukupne stabilnosti i bezbednosti zemlje, veoma je važna ubrzana energetska tradicija, odnosno povećanje korišćenja obnovljivih izvora energije kao što su solarna i hidroenergija i zelena energija nastala reciklažom otpada. U tom smislu važni su energetski sporazumi kojima se jača naš energetski sektor, tako da kao još jednu šansu za brži energetski razvoj Srbije vidimo i Sporazum o strateškoj saradnji sa SAD u oblasti energetike u Republici Srbiji. S obzirom da je Republika Srbija pripremila strateška energetska dokumenta i da želi da ubrza integraciju u proizvodnji iz obnovljivih izvora energije, veće kapacitete i time poveća energetsku efikasnost u cilju dekarbonizacije energetskog sistema i jačanje energetske stabilnosti, značajno će za nas biti iskustva SAD. Verujemo da će razmena o znanju ojačati saradnju dve zemlje u sektoru energetike. Takođe, jedan od važnih projekata u budućnosti bi trebalo da bude i „Đerdap 3“. Ministarka je juče govorila i o reverzibilnoj HE „Bistrici“. Mislimo da je i ona veoma značajna i važna, sa četiri agregata od 180 megavata, od kojih bi dva imala u potpunosti mogućnost fleksibilnog rada i veoma bi bila važna za ukupni naš elektroenergetski sistem, za njegovu stabilnost. Štitila bi ga kako od nekih nepredviđenih ispada, ali bila bi dobra i za ukupno balansiranje našim eleketroenergetskim sistemom. Osim energenata, za budućnost svakog društva u narednom periodu biće strateški važno i pitanje pijaće vode. Srbiji je potrebno još odgovornije upravljanje vodnim resursima i prečišćavanje vode i još veći kapaciteti objekata vodosnabdevanja, jer imamo kritične gradove u kojima u letnjem periodu zna da ne bude dovoljno pijaće vode. Upravo u kontekstu unapređenja sistema upravljanja pijaćom vodom u našoj zemlji vidim jedan od sporazuma sa današnjeg dnevnog reda, a to je Sporazum o zajmu Vlade Republike Srbije sa Nemačkom Razvojnom bankom za program efikasnog vodosnabdevanja i prečišćavanja otpadnih voda za ekološki i održive gradove, tzv. zeleni gradovi. Ovaj zajam namenjen je lokalnim samoupravama, odnosno opštinama srednje veličine sa najrazvijenijim problemima vodosnabdevanja, a pre svega prečišćavanja otpadnih voda. Inače, ovaj program je definisan u skladu sa ciljevima i prioritetima Nacionalne strategije upravljanja vodama do 2034. godine, koji su usmereni na unapređenje sektora upravljanja komunalnim otpadnim vodama, ciljevima i prioritetima koje je Vlada Republike Srbije definisala u okviru pregovora o pristupanju EU, a u vezi sa Poglavljem 27, koje se tiče životne sredine. Izbor lokalnih samouprava vršilo bi Ministarstvo finansija preko koga će se programi realizovati, a takođe će se vršiti konsultacije sa davaocem zajma kako bi se na što efikasniji način rešavao problem. Za međunarodnu saradnju i jačanje diplomatskih i prijateljskih odnosa sa brojnim državama važni su bilateralni sporazumi iz različitih oblasti društvenog života od obostranog interesa. Iskoristio bih priliku da izrazim zadovoljstvo posetom predsednika Burundija našoj zemlji, posebno zbog toga što je ova zemlja 2018. godine, nakon posete tadašnjeg ministra spoljnih poslova Ivice Dačića povukla svoje priznanje tzv. države Kosovo. Kada je u pitanju dnevni red, na ovoj sednici imamo i sveobuhvatni sporazum o ekonomskom partnerstvu sa UAE, koji je praktično nastavak sveobuhvatne i sve razvijenije saradnje sa ovom nama prijateljskom državom. Ovim sporazumom obezbeđuje se zona slobodne trgovine, koja znači razmenu roba po najpovoljnijim uslovima. Sporazum osnažuje ekonomske i trgovinske veze, proširivanjem obima trgovine i osnaživanjem malih i srednjih preduzeća da učestvuju u razmeni roba i usluga obe države. Time će se obostrano povećati spoljno-trgovinski promet između naše dve prijateljske zemlje. Smatram takođe veoma važnim i Sporazum o slobodnoj trgovini koji je potpisan sa Egiptom. Sporazum o slobodnoj trgovini sa Egiptom unaprediće naš izvoz za ovu zemlju sa preko 6.000 proizvoda, odnosno tarifnih linija koji se odnose, pre svega, na sektor poljoprivrede. Kada pričam o Egiptu i kada govorim o tom tržištu, treba imati u vidu, o tome je bilo i danas reči da je to zemlja sa preko 110 miliona stanovnika i zasigurno jeste naša šansa. Takođe, smatram da je veoma važno što pre da se uključimo i na tržište Afrike koje će u narednim decenijama biti u ekspanziji i trebalo bi upravo i preko diplomatskih odnosa intenzivirati veze sa tim zemljama, pogotovo zbog dobre naše istorijske saradnje, pogotovo kada govorimo o periodu nesvrstanih. Među današnjim sporazumima istakao bih i Sporazum sa Kazahstanom, o readmisiji lica ka obliku bilateralne saradnje u oblasti borbe protiv nezakonitih migracija i krijumčarenja migranata. Važno je reći da Srbija i Kazahstan imaju otvorenu i prijateljsku saradnju uspostavljanja svojih diplomatskih odnosa 1996. godine i da su ona od tada bez otvorenih pitanja. Kazahstan nije priznao nezavisnost tzv. Kosova i sa Kazahstanom imamo potpisan Sporazum o slobodnoj trgovini, kojim se značajno poboljšavaju trgovinski odnosi i Srbija je postala njen važan izvoznik. Zato su važni svi drugi oblici naše saradnje, pa samim tim i ovaj Sporazum u oblasti upravljanja migracijama. Takođe, na dnevnom redu imamo i Sporazum o saradnji u oblasti odbrane sa ovom zemljom. Nezakonite migracije, nažalost, dobijaju zabrinjavajući obim u poslednjoj deceniji zbog različitih globalnih poremećaja i promena u svetu, zbog ratova, tako da je svet zahvatila tzv. migraciona kriza. Srbija je, nažalost, na migracionoj ruti ka zapadu i zato je saradnja sa drugim državama po pitanju migranata veoma značajna. Ovaj sporazum omogućava prihvatanje onih lica koja ne ispunjavaju uslove za ulazak, boravak i nastanjenje na teritoriji države potpisnice ovog sporazuma, kao i readmisiju, odnosno vraćanje njenih državljana trećih zemalja ili lica bez državljanstva u zemlju potpisnicu koja je podnela zahtev i tranzit, za šta jedna od strana potpisnica podnosi zahtev za readmisiju ili zahtev za tranzit u skladu sa ovim sporazumom. Sporazum će omogućiti bolju kontrolu kretanja migranata, među kojima su često žene i deca, kao i smanjenje ilegalnih migracija. Treba ovom prilikom istaći da je u 2024. godini drastično smanjen broj migranata u Srbiji za preko 80%, odnosno tačnije 82,1%, kao i da policija redovno sprovodi akcije otkrivanja puteva krijumčarenja i kažnjavanja lica koja se u našoj zemlji bave krijumčarenjem. Pre nekoliko dana naša policija je presekla lanac krijumčarenja migranata iz Niša i Preševa tako što je uhapsila organizovanu kriminalnu grupu koja se bavi ovim nezakonitim poslom. Pred nama su sporazumi potpisani sa nekoliko zemalja. Odnose se i na ukidanje viza za nosioce običnih pasoša, što treba da doprinese većem obimu kretanja stanovništva. Posebno bih ovde pohvalio ovakve sporazume potpisane sa Venecuelom i Gvatemalom o ukidanju viza sa nosiocima običnih pasoša iz razloga što su to takođe zemlje koje nisu priznale jednoglasno proglašenu nezavisnost tvz. Kosova ili sporazum sa Vladom Antigve i Barbude o uzajamnom ukidanju viza koja je povukla priznanje lažne države Kosovo. Iz svih ovih razloga, smatram, i svemu onome o čemu je bilo reči na današnjoj sednici, da je veoma važno da svetu šaljemo dobru sliku o nama, da je važno da svi politički akteri u Srbiji i naši građani budu jedinstveni i složni u zaštiti naših državnih i nacionalnih interesa. Iskoristiću priliku i da apelujem, pre svega, na sve političke aktere. Žao mi je što danas u ovoj sali nisu naše koleginice i kolege iz opozicionih stranaka, jer smatram da je bez obzira na sve dijalog uvek lekovit. Mislim da bi bilo mnogo bolje da su klupe sa moje desne strane popunjene i da možemo da razgovaramo. Mislim da smo i do sada razgovarali i da smo se bolje čuli i da smo se bolje razumeli, da bi neke stvari predupredili, ali kao deo vladajuće većine, iznad svega mislim da je na nama i da imamo odgovornost i zato želim da pohvalim što je naša ruka u tom smislu i dalje pružena. Mislim da kao društvo i nadam se da smo kao društvo naučili neke lekcije i da ćemo pokazati mudrost, da ćemo pokazati zrelost i da ćemo u narednim danima koji su pred nama izaći, da ćemo izaći na jedan normalan način, da nećemo dozvoliti da se naša zemlja, bez obzira na sve razlike, a ja duboko verujem da i te razlike koje postoje među nama, ja verujem da svi mi našu zemlju vidimo kao našu kuću, zato moja poruka i jeste - hajde onda da vidimo na koji način da dijalogom dođemo do toga da svi zajedno uredimo našu kuću, našu zemlju, našu Srbiju i to je naša odgovornost, ne prema nama samima, već prema budućim generacijama koja trebaju da žive u ovoj zemlji. Socijalistička partija Srbije će u danu za glasanje podržati ove sporazume koji se nalaze na dnevnom redu. Još jednom želim da ponovim da dijalog i razgovor bi trebali da budu naši zajednički imenitelji. Zato pozivam i kolege iz opozicije još jednom da se vrate u svoje poslaničke klupe i da probamo da razgovorom dođemo do rešenja. Zahvaljujem. 

ANA BRNABIĆ: Hvala. Reč ima Aleksandra Tomić. Izvolite. 

ALEKSANDRA TOMIĆ: Uvažene predsednice, poštovani ministri, kolege poslanici, nadam se da će moj kolega zaista ubediti sve svoje funkcionere SPS da zaista budu na istoj strani u odbrani državnih i nacionalnih interesa kada je u pitanju Srbija i to je za nas, pre svega, mislimo od krucijalnog značaja. Mi danas u stvari ovim setom sporazuma branimo u stvari i čuvamo političku, ekonomsku stabilnost Srbije. Ovih 23 sporazuma u stvari je odgovor na sve ono što se dešava u proteklih četiri meseca u Republici Srbiji i bilo bi neodgovorno da sada govorimo samo o sporazumima, a da ne kažemo u kom ambijentu mi donosimo u stvari i kao poslanici ćemo podržati i glasati za ove sporazume. Taj ambijent, pre svega, su protesti, blokade, posle nemilog događaja od 1. novembra 2024. godine, u kojem su se pojedini kreatori politika o kojima smo imali prilike da čujemo sa centrima moći u nekim bezbednosnim službama nametnuli nekim studenskim predstavnicima da postanu deo centara moći koji će odlučivati ovde kako će Srbija živeti, kako će privreda izgledati, kako ćemo mi između sebe se deliti, i to prema u stvari jednom vodiču takozvane anarhističke organizacije pod imenom „Blokadna kuharica“. Kao što smo imali prilike da vidimo, sve po tom vodiču se dešavalo svih ovih 120 dana. I to je ono što, u stvari, za nas je predstavljao jedno veliko čuđenje kako je nama moguće da se jedan hibridni rat koji se vodi naravno u mnogim državama desi baš i Srbiji. O tome je govorio gospodin Drecun u protekle dve, tri godine, ali niko nije verovao da to baš može u Srbiji da se desi na ovaj način najpodlije, pre svega, kroz mlade ljude koji treba da budu zavedeni različitim idejama. Zašto kažem različitim idejama? Jer kroz povod pada nastrešnice i pogibije 15 ljudi, mi smo svakakve političke platforme čuli ovih 120 dana. Ti zahtevi o kojima smo govorili proteklih meseci upravo pokazuju da od početka smo govorili da su političke prirode i niko nije verovao. Međutim, prva tri zahteva zaista su ispoštovana do krajnjih granica kada govorimo o Vladi Republike Srbije i predsedniku države, zato što je do sada na sajtu, to smo juče imali prilike da čujemo od ministara, na sajtu Vlade Republike Srbije objavljeno 16.407 dokumenata. Pa, gospodo iz različitih plenuma, ako je to nedovoljno, neka vam kažu oni koji vas instruišu šta je to što još fali, gde to stoji otprilike što VJT ne može da funkcioniše ukoliko nema još neki papir o kome pričate da zahtevi nisu ispunjeni? Kada pričamo o četvrtom zahtevu, imali smo prilike prošle nedelje i ove nedelje da razgovaramo o tome i čuli smo i od predstavnika Vlade da najzad i juče je do kraja ispunjen taj četvrti zahtev što se tiče finansiranja i plata profesora i univerziteta i 50% subvencija za školarine studenata. I to je ono što se pokazalo kao tačno da su novi zahtevi na pomolu, a to je jedan od plenuma fakulteta hteo da da kao dodatni zahtev, a to je ekspertska vlada Republike Srbije kao prevazilaženje problema koji su nastali u društvu. Pa je nastao problem zato što postoje određeni studenti koji zaista žele da uče i oni su većina i oni su najzad smogli snage da se organizuju i da kažu da žele da nastave svoje studiranje kada su videli da je i ovaj četvrti zahtev ispunjen i da ne postoji više prepreka za bilo kakve blokade, za bilo kakve animozitete u društvu. Dijalog na koji su pozivani i studenti koji blokiraju univerzitet, pa čak i profesori koji ih podržavaju u tome, uvek je ostao negde kao dignuta ruka u vazduhu od strane i Aleksandra Vučića i Vlade Republike Srbije, pa na kraju krajeva, i poslanika, kada pričamo o Odboru za prosvetu i nauku. To je, u stvari, pokazatelj za nas da dijalog nema alternativu, ali očito druga strana pokazuje da nisu za dijalog, da su za to nešto što treba da se desi upravo u subotu. Zašto to govorimo? Zato što oko 30.000 ljudi na svojim nalozima na društvenim mrežama poziva na rušenje ustavnog poretka Republike Srbije. Znači, kada vi pozivate građane na rušenje ustavnog poretka, onda preuzimate veliku odgovornost da snosite sve konsekvence kada je u pitanju zakon i članovi zakona koji se odnose na rušenje ustavnog poretka, ali bogami i primenu evropskih standarda kada je u pitanju ova oblast. Mi smo imali prilike da vidimo kako se to radi u Francuskoj, kada su u pitanju Nemačka, Slovačka. Znači, mi imamo te modele EU i kako se to radi i kako se to završava. Nikada do sada u ovih četiri meseca zaista Republika Srbija nije htela, na svoju štetu nije htela da primenjuje ove standarde i zakone koji su zaista na snazi. To je ono što je mnogim ljudima možda i smetalo koji su protiv tih blokada, ali jednostavno, jedna dobra stvar koja je izašla iz svega ovoga je što su maske pale, što se razotkrilo lice ko su, u stvari, inspiratori svih ovih blokada, ko su oni ljudi koji tzv. pumpanjem, odnosno hibridnim svojim delovanjem žele da dovedu da Srbi krenu na Srbe. Plenum komunističke partije Hrvatske i u Drugom svetskom ratu, a bogami, uvek je išao na to Srbi na Srbe, pa kako ćemo, lako ćemo. Nemojte da zaboravite da po ekonomskim pokazateljima ako je Malta prva po rastu od 5%, Srbija druga 3,9%, Hrvatska je treća 3,8%. Šta mislite kako se Hrvatska nosi sa ovakvim dobrim ekonomskim rezultatima, pogotovo kad govorimo o stranim direktnim investicijama, koje su za prošlu godinu bile u rekordnom nivou od 5,2 milijarde evra? Znači, njima nije u interesu da mi otvaramo nove fabrike, nova preduzeća, da idemo dalje i da guramo rame uz rame našu ekonomiju sa članicama EU. Negde postoji ta nit istorijska gde Srbiju mnogi vide kao zemlju koju treba da unište, pre svega ekonomski. Ako hoćete jednu zemlju da uništite, onda idete da uništavate teritorijalni integritet i suverenitet, a to imamo sa problemima na KiM, sa Republikom Srpskom, koja je sada u toku. Zatim, imate deo koji se odnosi na uništavanje institucija, to sada imamo unutra, znači, napad na univerzitet, to su sve institucije, fakulteti, škole osnovne, lokalne samouprave, sada imamo najavu - napad na parlament, na RTS i na Ustavni sud. Znači, to ništa nije baš tako slučajno. Imate napad na medijski prostor, odnosno na medije i imate napad, odnosno na duhovnost jedne države. To ste imali napad za Srpsku pravoslavnu crkvu, na patrijarha i na vladike i na kraju imate ekonomski iznurivanje, odnosno to je ono o čemu govorimo svo vreme - borba za ekonomski rast i razvoj Srbije koju treba jednostavno uništiti. Mislim da smo mi zaista pokazali i kao vlast veliki stepen odgovornosti, zašta nam se ovde spočitava da to ne radimo, da smo pored svih ovih napada zaista sposobni bili da donesemo i budžet Srbije u nemogućim uslovima, ako se setite, za ovu godinu i set zakona kojima smo ispunili sve zahteve kada je u pitanju univerzitet, ali na kraju krajeva sada govorimo i ovim sporazumima koji zaista treba da daju pun gas kada govorimo i o energetici i oblast saobraćaja i oblast zaštitne životne sredine, ali i oblast inovacija i evropskih integracija. Za nas ovo predstavlja jedno veliko priznanje u kome mi moramo da pokažemo snagu, kao država, da možemo da se nosimo sa sim izazovima, a pogotovo sa onima koji slede, kada je u pitanju nova geostrateška politika i kada su u pitanju novi odnosi između relacija Amerika, Evropa, Kina, pa i Ruska Federacija, i to je ono za šta svi i strane diplomate daju veliku podršku predsedniku Aleksandru Vučiću da je zaista vodio odgovornu i spoljnu i unutrašnju politiku. Mislim da je zbog toga vrlo važno da i ovaj set sporazuma podržimo, a da samim tim pozovemo na mir, stabilnost, što je bila i politička kampanja Aleksandra Vučića kad se kandidovao za predsednika Srbije, jer zaista dijalog nema alternativu. Hvala. 

ANA BRNABIĆ: Hvala vam. Idemo po listi. Reč ima Zagorka Aleksić. Izvolite. 

ZAGORKA ALEKSIĆ: Poštovana predsednice, poštovani ministri, uvažene kolege, najpre želim da se osvrnem i da osudim ekstremistički, nasilnički čin koji se dogodio prošlog utorka od strane jednog većeg dela parlamentarne opozicije. Pozivamo nadležne što pre reaguju i procesiraju lica koja su ugrozila bezbednost ove institucije bacajući dimne bombe, šok bombe i ostale opasne rekvizite. Mi nećemo da zaboravimo da su povređene naše tri koleginice: Sonja Ilić, trudnica, Jasmina Obradović, teže povređena, i Jasmina Karanac. Ipak mi možemo da osuđujemo i da se gnušamo, ali ono što se traži je adekvatna reakcija. Oni od kojih smo najviše slušali floskule o parlamentarnoj kulturi, o ne nasilnoj komunikaciji, ogolili su suštinu svog političkog manira prošlog utorka. Mi ne smemo da dozvolimo da nasilje u ovoj zemlji postane uobičajena praksa. Mi nećemo da normalizujemo napade, targetiranje i pretnje i dobro je što smo juče imali hapšenja određenih lica. Gde su reakcije regiona na vandalizam u Skupštini, likuju kao i uvek, izuzimam naravno prijatelje i braću iz Republike Srpske kojima pružamo punu podršku u ovom delikatnom i teškom trenutku kada se izdaju nalozi za hapšenje i predsednika Dodika i premijera Viškovića i predsednika Skupštine gospodina Stevandića. Imali smo osudu na dešavanja u Skupštini iz OEBS-a, ali kako se navodi u saopštenju pozivaju se svi parlamentarci da se drže visokih standarda ponašanja i da ne koriste nasilje kao sredstvo političkog delovanja. Od evropskih zvaničnika smo takođe čuli da je nasilje neprihvatljivo. Hvala im na osudama, ali mi nismo videli nikakvu jasnu distinkciju, nikakvo preciziranje ko je to nasilje izvršio tako da molimo da budemo precizni. Šta je ključno pitanje? Ključno pitanje je da li će građani Republike Srbije i institucije ove zemlje biti zaštićeni od potencijalnih nemira i nereda koje najavljuju određene grupe i pojedinci za 15. mart, oni koji bi da ovu državu očigledno ruše. Nama je potreban razgovor. Nama je potreban rad i potrebno nam je vraćanje u neke normalne životne tokove. Poštovani građani, Narodna skupština nastavlja da radi i tokom rasprave se već govori o nizu sporazuma, između ostalog o značajnom i dugo očekivanom Sporazumu između Vlade Republike Srbije i Vlade Arapske Republike Egipat koji omogućava slobodnu trgovinu i donosi obostranu korist. Ovim sporazumom mi otvaramo potpuno novo razdoblje u ekonomskim odnosima naše dve države. Tržište Egipta biće od izuzetnog značaja za naše izvoznike, olakšanim procedurama, izostavljanjem mnogih carinskih formalnosti mi ćemo uvećati našu sveukupnu trgovinsku razmenu, a prema procenama Privredne komore oko 400%. Jedinstvena Srbija će podržati sve zakone iz predloženog dnevnog reda. Mi nastavljamo da realizujemo projekte koje je započeo naš pokojni predsednik gospodin Marković. U Kini je naša delegacija potpisala niz sporazuma o saradnji sa gradom Zibo, značajnim kineskim industrijskim centrom. Složiću se sa potpredsednicom Raguš. Čini se da ovih dana živimo zaista jedan vrhunac ozbiljne društvene podeljenosti. Nije najstrašnije to targetiranje i prozivanje. To dođe i prođe, ali strašno je kada to uđe u porodicu, u kolege i u dojučerašnje prijatelje. Koliko god da se razlikujemo, mi imamo jedan put, a to je život u ovoj državi i zato pozivam da se vratimo dijalogu. Hvala vam. 

ANA BRNABIĆ: Hvala vam. Sledeća je Irena Živković. Izvolite. 

IRENA ŽIVKOVIĆ: Kada izuzmemo i ostavimo po strani poluistine i populizam koji se ovde mogao čuti u toku današnjeg dana, mi na dnevnom redu imamo ponovna zaduživanja, ponovne kredite i zajmove gde samo preko ove sednice 3,3 milijardi evra se zadužuje celokupno stanovništvo Srbije, a pre svega upravo ovi mladi ljudi koji su primorani da na ulici traže pravnu državu, poštovanje zakona, dakle da zakon važi isto za sve, i rad državnih institucija koje su godina pod političkom šapom i koje ili ne rade ili rade selektivno. Izgleda da je bilo moranje i da je moralo da oni koračaju, prepešače celu Srbiju, da spavaju na otvorenom po minusu, da im se previjaju ranjava stopala da bi minimum njihovih zahteva koji, ponavljam, jesu zahtevi za pravnom državom se našao ovde na dnevnom redu Narodne skupštine. U materijalu vidim i brzu saobraćajnicu koja je već u medijima bila otvarana, pa se ponovo vade novci iz budžeta svih građana Srbije, ali isto tako vidim ponovno angažovanje kineskih firmi bez tendera. Jedna je stvar kada taj govor o korupciji, koja je svakako prisutna u svemu ovome, po mom mišljenju, ali druga je stvar kako se sve to plaća, kako se vraćaju svi ti zajmovi i krediti, naročito kineska podrška, politička i kineski krediti. Plaćaju se, gospodo, zemljom, vodom i vazduhom, naročito nas Borana, plaćaju se zemljom meštana borskih sela kroz Zakon o rudarstvu gde ste u članu 4. stavila da eksproprijacija može da se radi u korist privatne firme, plaća se preko odobrenja Ministarstva finansija da se na posede mojih sugrađana, meštana borskih sela može ući i pre pravosnažne presude i pre isplate, plaća se vašom ćutnjom, odnosno ćutnjom države i državnih institucija na zagađenje u Boru, plaća se time da se hvalimo svi, i vi i mi, smanjenjem sumpor-dioksida, ali vi ćutite na konstantno povećanje arsena. Dakle, plaćaju se zajmovi, krediti ćutnjom na arsen koji dišu naša borska deca, među njima i lično moja deca. Nemojte samo kao kontraargument ovim stvarima da pominjete visoke plate i visoki standard u Boru. Visoke plate treba da budu još veće jer te plate niko ne poklanja mojim sugrađanima. Oni rade posao za koji se kaže da „zarađuju hleb od sedam kora“. Oni se pozdravljaju kada odlaze na posao sa pozdravom „srećno“, znajući da neće možda izaći iz tog rudnika. Te plate zarađuju, te plate im vi ne poklanjate, i to apsolutno nije uspeh ove države. Ono što bi moglo da bude uspeh jeste da se stane uz Borane, konačno, kao što je predsednik Aleksandar Vučić obećao u kampanji 2022. godine da će 10 dana iza izbora doći u selo Krivelj, pa i dan danas nije došao tamo. Hvala puno. 

ANA BRNABIĆ: Hvala vam. Idemo dalje. Reč ima narodni poslanik Jožef Tobijaš. Izvolite. 

JOŽEF TOBIAŠ: Hvala vam lepo. Uvažena predsednice Narodne skupštine Republike Srbije, uvaženo predsedništvo, uvaženi ministri Vlade Republike Srbije, poštovane koleginice i kolege narodni poslanici, poštovani građani Republike Srbije, u sledećih nekoliko minuta ću govoriti o Ugovoru o slobodnoj trgovini između Vlade Republike Srbije i Vlade Arapske Republike Egipta i želeo bih da ukažem na veličinu tržišta, na mogućnosti saradnje, na mogućnosti koje pruža to tržište sa posebnim osvrtom na poljoprivredu, pošto je to za nas iz Saveza vojvođanskih Mađara izuzetno važna i prioritetna privredna grana, a i ja lično sam član Odbora za poljoprivredu Narodne skupštine Republike Srbije. Predsednik Egipta Abdel Fatah el Sisi i predsednik Srbije Aleksandar Vučić su 2022. godine prilikom posete egipatskog predsednika Srbiji usvojili zajedničku Deklaraciju o uspostavljanju strateškog partnerstva dve države. Deklaracijom je predviđena politička koordinacija u bilateralnim i međunarodnim pitanjima, saradnja u oblastima odbrane i bezbednosti, privredna saradnja na osnovu Sporazuma o slobodnoj trgovini, dakle o čemu razgovaramo sada, saradnja u oblasti poljoprivrede, energije i energetske bezbednosti sa naglaskom na razvoju i diversifikaciji gasnih i drugih energetskih izvora. U tom periodu se postavljalo pitanje kakve su mogućnosti i saradnja sa Egiptom i u kojim oblastima, kao npr. u oblasti poljoprivrede i proizvodnje hrane, koje su među nosećim privrednim granama u obe zemlje i koje tradicionalno zapošljavaju veliki broj ljudi i da sa izvozom u Egipat imamo problem zbog visokih carinskih opterećenja. Ta opterećenja su najveća kada se radi o izvozu svežeg voća, jabuka, krušaka, kajsija, trešanja, višanja, breskvi, nektarina, šljiva i suve šljive. Carina za suve šljive je 30%, za kajsije čak 60%. Najniža carina od 10% se primenjuje na uvoz trešanja i višanja. Sa tako visokim carinama smo bili apsolutno nekonkurentni, jer je Evropska unija još pre nekoliko godina potpisala Sporazum o slobodnoj trgovini sa tom zemljom. Njihovi proizvodi su ulazili na to veliko tržište od 112 miliona ljudi bez carine, a naši sa već pomenutim carinskim stopama. Inače, dozvolite mi samo jednu kratku digresiju, po mišljenju stručnjaka najveće šanse što se izvoza voća tiče imamo sa izvozom jabuka, borovnica i trešanja i da je to sasvim realno da plasiramo na tržište Egipta. Sa uvozom od 10 do 12 tona žita godišnje Egipat predstavlja šansu za izvoz srpskog žita. Srbija bi na to tržište mogla prvo da plasira poljoprivredne i prehrambene proizvode, a onda u određenom momentu kako bi se ti odnosi razvijali svakako i određene proizvode prerađivačke industrije, kao i metalne i hemijske industrije. Ova godina 2025. će biti odlična za saradnju, jer će doći do velikog razvoja u ekonomiji, trgovini, investicijama i da će potpisivanjem Sporazuma o slobodnoj trgovini, nakon što stupi na snagu, uvećati obim trgovine između dve zemlje, po nekim procenama kao što je i koleginica rekla, čak do 400%. Po informacijama koje potiču iz Privredne komore Srbije mnoge domaće velike firme su sa Privrednom komorom Srbije u pripremama za otvaranje predstavništava, kako bi sve bilo urađeno na najbolji mogući način i kako bi srpskim firmama bilo olakšano poslovanje na tržištu Egipta da bi se egipatskim kompanijama omogućilo da lakše dođu do partnera u Srbiji. Inače, spoljnotrgovinska razmena Srbije i Egipta u 2023. godini iznosila je 88,3 miliona dolara. Najzastupljeniji proizvodi u izvozu Srbije u Egipat su duvan, proizvodi namenske industrije, cigarete, dok iz Egipta najviše uvozio ureu, fosfate i so. Potencijal za saradnju sa egipatskim tržištem vidi se i u sektorima poljoprivrede i prehrambene industrije, energetike, informaciono-komunikacionih tehnologija i hemijske i gumarske industrije. Potencijal za izvoz u Egipat postoji još posebno u segmentu vafla i biskvita, kao i u segmentu sokova od voća i povrća koje Egipat na godišnjem nivou uvozi u vrednosti od blizu 30 miliona dolara. Potencijali postoje i u segmentu stočne hrane za životinje. Trenutno carinsko opterećenje je oko 40% i treba imati u vidu da u Egiptu postoji velika potražnja za lekovima, posebno za onima na bazi penicilina i kortikosteroida. Takođe, i njihova Vlada je usmerena na razvoj preventivne medicine, što podrazumeva nabavku određenih medicinskih uređaja. Dugoročno će postojati mogućnost saradnje u oblastima medicinskih aparata i laboratorijske opreme. Još jedan značajan potencijal za izvoz na tržište Egipta su proizvodi od plastike. Trenutna carinska opterećenja su od 15 do 60%. Posebno se traže cevi i krute cevi od plastike, čiji uvoz u Egipat iznosi oko 60 miliona dolara, kao i pneumatske gume za kamione i autobuse. U sektoru metalske industrije postoji potencijal za plasman građevinskih okova, konstrukcija i delova od aluminijuma. Poštovane dame i gospodo, sve gore navedene činjenice ukazuju na to, kao što rekoh, da Srbija i proizvodi iz Srbije ulaze na tržište sa 112 miliona stanovnika, čija kupovna moć, doduše, nije kao što je u Ujedinjenim Arapskim Emiratima, ali svakako je ogromno tržište i ne smemo zaboraviti na turistički potencijal Egipta koji je šansa za plasman već pomenutih proizvoda i zbog svih navedenih razloga poslanička grupa Savez vojvođanskih Mađara će glasati za ovaj sporazum. Hvala vam lepo. 

ANA BRNABIĆ: Hvala vam. Sledeći po listi je Dragan Stanojević. Da li želite reč? Nije tu narodni poslanik. Idemo dalje. Reč ima Ilo Mihajlovski. 

ILO MIHAJLOVSKI: Hvala predsednice Skupštine Republike Srbije. Gospođo Ana Brnabić, poštovani ministri sa saradnicima, poštovane poslanice, poslanici, poštovani predstavnici medija, uvaženi građani Srbije, ja bih se ukratko osvrnuo na neke od međunarodnih sporazuma u sklopu drugo zajedničkog jedinstvenog pretresa. Među njima su tačka 48. i 49. usvojenog dnevnog reda, odnosno na potvrđivanje međunarodnih sporazuma o slobodnoj trgovini sa Ujedinjenim Arapskim Emiratima i Egiptom. Mislim da nije potrebno posebno naglašavati od kolikog su značaja ovi sporazumi sa ovako velikim uticajnim državama koje predstavljaju regionalne politike i ekonomske sile na Bliskom Istoku i afričkog Sredozemlja. Ovim sporazumima mi stvaramo mogućnost za bolju i konkurentniji plasman naših proizvoda i usluga na tržištima koja zajedno imaju oko 130 miliona stanovnika. Ukupni sadašnji obim trgovine sa ovim državama iznosi više stotina miliona evra i ovo su jedne od retkih država sa kojima imamo spoljnotrgovinski suficit. Što je još značajnije one se dobrim delo ostvaruju iz segmenta poljoprivrede kao najveća pojedinačna investicija Ujedinjenih Arapskih Emirata kod nas. Zato treba očekivati da će se usvajanje ovih sporazuma ti pozitivni trendovi još više proširiti i popravljati u korist naše strane, a da će svojim pojačanim prisustvom na tržištima ovih zemalja posredno pozitivno uticati i na naš trgovinski položaj u njima susednim državama, u tim regionima. Deo ovih zakona odnosi se na potvrđivanje sporazuma o kreditnim linijama za različite projekte, a pre svega u oblasti energetike i elektroprivrede i zaštite životne sredine. Ovde je reč o više stotina evra kredita. Pošto dolazim sa prostora zapadne Srbije, naglasiću da preko ovih kredita novac uložen u projekte, događanja rehabilitacije postojanja u hidroelektranama „Potpeć“ i „Bistrica“ na Limu, da će se otpočeti sa pripremnim radovima za novu revizibilnu Hidroelektranu „Bistrica 2“. Zatim za sanaciju određenih sanitarnih regionalnih deponija komunalnih otpada, pre svega za deponiju „Duboko“ kod Užica, sa kojom jeste bilo problema u proteklom periodu i ona mora da se hitno sanira. Odlaganje otpada u zapadnoj Srbiji po jedinicama lokalne samouprave predstavlja veliki problem i veliki trošak. Možda je potrebno razmišljati o regionalnim spalionicama. Takođe se među ovim sporazumima nalaze i dva kredita za potrebe unapređenje železničke infrastrukture. Iako to nije predviđeno, ja bih samo iskoristio priliku da podsetim i apelujem da je važno da što pre krenemo u revitalizaciju dela pruge od Valjeva naniže ka Užicu, Prijepolju i Crnoj Gori. Ta pruga je na važnom magistralnom pravcu odavno u vrlo lošem stanju. Time bi kompletirali saobraćajnu infrastrukturu na prostoru zapadne Srbije, s obzirom da izgradnja autoputa na ovom pravcu uskoro stiže do Požege. Važno je napomenuti da su ova zaduženja koja se planiraju ovim zakonima usvojeni u budžetu za 2025. godinu. U sklopu ovog zajedničkog jedinstvenog pretresa imamo i nekoliko sporazuma koji će omogućiti bezvizni režim putovanja sa određenim državama, kao što su Venecuela, Gvatemala, Tuvali, Antigva i Barbuda. Takođe, sa prijateljskim Kazahstanom potpisana su dva sporazuma o saradnji u oblasti odbrane i reanimacije lica, o tome je pričao i ministar Nikola Selaković. Ja sam svestan da je pošteno reći da će vrlo mali broj naših građana imati priliku i potrebu da putuju u ove nama udaljene države, ali moramo imati u vidu da je usvajanjem ovih sporazuma još jedan vid priznanja kako našoj diplomatiji, tako i našoj državi u celini, kao i to da se radi o državama sa kojima imamo tradicionalno dobre diplomatske odnose. Poštovani narodni poslanici, naša poslanička grupa PUPS – Solidarnost i pravda, u danu za glasanje daće svoju podršku za usvajanje i ovih međunarodnih sporazuma i ostalih zakona na dnevnom redu ove sednice. Zahvaljujem na pažnji. Živela Srbija. 

ANA BRNABIĆ: Hvala vam. Sledeći na listi prijavljeni Slobodan Nikolić. 

SLOBODAN NIKOLIĆ: Poštovana predsednice Skupštine, poštovani ministri, poštovane kolege. Ja sam prvi put u parlamentu i posle ovih nemilih događaja dobio sam dosta telefonskih poziva od svojih članova iz Srbije, ali i iz Rusije. Hoću da osudim ponašanje pre svega Lazovića Radomira, alijas „žalosna sova“ koji je doneo aparat za gašenje požara. Juče sam u restoranu Skupštine razgovarao sa predstavnikom vatrogasne službe, čovek koji radi ovde kao profesionalac 30 godina i rekao je da u tom prahu ima CO2 i da je vrlo opasan i kancerogen i da mogu pojedini poslanici imati posledice i u kasnijem periodu od toga. Ja bih najoštrije osudio takvo ponašanje. Setite se dan posle toga, gospodin Lazović, kako je to obrazlagao, da li na konferenciji za novinare. Znate nas je bilo, ima predstavnika vlasti negde oko 150 poslanika i 50 policije, a nas je 50. Mi smo se osetili ugroženim. On je smatrao da agresijom treba da se zaštiti od poslanika većine iako ovde godinu dana nije imao nikakve posledice i nikakvu agresivnost. Ništa bolji nije bio ni gospodin Jovanović, docent na Fakultetu pravnih nauka. Pitao bih ga kako bi se on osećao kada mu dođe student na ispit i ne položi, vrati mu indeks, a on izvadi biber sprej i naprska mu u uči, nezadovoljan što nije položio ispit. Što se tiče ekonomskih programa, podržavam naročito sa saradnju sa svim zemljama bivšeg Sovjetskog saveza, posebno sa Azerbejdžanom. Pohvalio bih posebno firmu „Azvirt“ koja je radila put Ruma-Šabac, Šabac-Loznica. Tamo su angažovani radnici sa teritorije Šapca koji su prezadovoljni. Plaćen je svaki prekovremeni rad i čak kada je završen posao, kada je istekao ugovor oni su dobili po dve otpremnine iako nisu ugovorom bile predviđene. Ta firma je izvršila i vrlo kvalitetne radove. Što se tiče trenutne situacije vezano za proteste, Ruska stranka ne podržava blokade i blokadere, već samo opravdane proteste studenata koji se tiču ona četiri zahteva. Smatramo da su ti zahtevi ispunjeni. Odjednom su se ti mirni protestanti pretvorili pred televizijom u … protestante, jer nisu dozvolili da zaposleni u RTS uđu na svoje radno mesto. Tako da smo protiv svakog naselja i smatramo da doprinos ovakvom stanju je pre svega u medijima, to je televizija Prva, N1 koji su zatrovali medijski prostor i poznajem ljude koji su pre dva meseca mislili sasvim drugačije o ovoj čitavoj situaciji. Mislili su kao svi mi, kao većina, međutim dobar deo ovakvim izveštavanjem, jer oni više ne izveštavaju, nego učestvuju u kreiranju programa, idu ispred kolone, izveštavaju, prave program i smatram da kada bi postojale takve dve, tri televizije u Rusiji mislim da bi oni raspačali Rusiju. Iz tog razloga je Putin usvojio Zakon o stranim agentima i smatram jednom od grešaka što mi to nismo ranije učinili. Onda se ne bi dozvolilo da imamo četiri nevladine organizacije u Požegi, da onaj sa zelenom pištaljkom dođe ovde da pišti gospodinu Bajatoviću, ne da mu da govori, pa dođe sa druge strane sale. Sama Požega sa četiri nevladine organizacije, tako mali grad, finansirane od strane nevladinih organizacija iz inostranstva USAID i drugih organizacija. Smatram da se na vlast samo može doći izborima i smatram takođe da je vladajuća stranka otvorena za razgovore kada su u pitanju izborni uslovi i da bi verovatno učinila neke eventualne ustupke ako bi došli do novih izbora, možda da se stave te kamere, kao što ih ima u Rusiji na biračka mesta, možda da se žrebom izvlači redosled na biračkom listiću, da ne ispadne jedan, jedan na lokalu jedna stranka, po dva SPS, tri radikali itd. Znači, neki ustupci se moraju dati. Na neki način treba da se ograniči finansiranje stranaka na medijske reklame, da se ne desi da stranka koja ima najviše para potroši najviše para na reklamu, a oni koji su početnici u izbornom procesu potroše najmanje. Smatram da bi i pored tih ustupaka vladajuća stranka, zahvaljujući Aleksandru Vučiću i autoritetu koji uživa u narodu, osvojila većinu, tako da ako dođe do tih razgovora, nama nisu potrebni predstavnici EU i OEBS-a, već možemo to sami da uredimo, kao predstavnici stranaka. Setite se da smo usvojili neke odredbe OEBS-a da posle glasanja može u roku od 72 sata da se uloži prigovor, pa onda 72 sata da odgovori GIK, pa onda 72 sata da odgovori sud, pa opet 72 sata, tako da smo u prošlosti imali izbore na lokalu koji su trajali po četiri-pet meseci i nisu mogli da se proglase konačni rezultati. Još jednom bih rekao da mi podržavamo ove studente koji su ovde u Pionirskom parku koji žele da studiraju i niko im to ne može zabraniti. Smatram da je država dovoljno jaka i stabilna i da više ne treba da uzmiče, uzmicala je dovoljno. Možda je bio trenutak u Novom Sadu kada su doneli cisternu sa osokom da ispršću gradske institucije da se tada pohapse ti počinioci, ali mislim, ako je neko činio ustupke, onda je učinila ta vlast dovoljno i smatram da uzmicanju više nema mesta. Pozivi za razgovor i pregovor su bili upućivani… 

ANA BRNABIĆ: Poslaniče, isteklo vam je vreme. Privedite kraju diskusiju.

SLOBODAN NIKOLIĆ: Ako je isteklo vreme, ja ću da kažem - Živela Srbija i slava Rasiji! 

ANA BRNABIĆ: Hvala vam. Sledeći prijavljeni je narodni poslanik Nenad Krstić. Izvolite. 

NENAD KRSTIĆ: Poštovana predsednice, poštovani ministri, dame i gospodo narodni poslanici, poštovani građani, svedoci smo situacije u kojoj se nalazimo zbog, da ne kažem, određenih političkih lidera opozicije, nego sigurno zbog njih. Danas na ovoj raspravi imamo više od dvadesetak sporazuma. Zašto oni nisu ovde da raspravljaju? Zato što u tri mandata nisu imali ovoliko sporazuma, s obzirom da naša država ima podršku i ugled svuda u svetu pa je moguće sklapati sporazume, međunarodne ugovore, svuda po svetu, kao što je danas na dnevnom redu, na šta smo mi svi više nego ponosni. Sve je to rezultat dobre politike, to je rezultat da će Srbija i da nastavi da otvara put i za naše poljoprivrednike koji mogu da izvoze širom sveta, od Egipta pa nadalje, i za našu infrastrukturu koja će moći da nastavi da se finansira i da se grade novi putevi i nove pruge i elektro-mreža, sve ono što je neophodno za boljitak naše države i naše lepe Srbije. Dolazim sa juga Srbije, tačnije iz Trgovišta i znam jedan dobar parametar, a to je da je u Trgovištu bilo registrovano oko 700 vozila kad sam preuzimao opštinu, davne 2012. godine. Danas ima četiri puta više, što znači da je standard bolji za četiri i više puta, iako spada u red nerazvijenih opština. To znači da Srbija ide napred, da vapi za boljem. Međutim, čelnici opozicije imaju nešto drugo da kažu - da bacaju šok bombe, da maltretiraju žene. U ovom redu pored mene je poslanica koja je povređena, odnosno trudnica koja je u osmom mesecu trudnoće. Oni nemaju drugo ništa što mogu da ponude građanima. Imaju par ubačenih elemenata koji su kod određenih studenata, zaveli su decu i ostale studente koji im prave kvorum i buku i galamu. Videli smo danas iz medija da je nađeno puno oruđa, spremnih za nemili događaj koji spremaju za subotu. Žele da otmu i da uzmu sve što je narod Srbije gradio i sticao vekovima, a to je sloboda, to je pravo na rad, odlučivanje, to je pravo na život. U ovim nemilim događajima vidimo da napadaju studente koji žele da uče. Ti studenti koji žele da uče su naš naraštaj, oni treba sutra da vode državu, da budu dobri lekari, da brinu o svima nama. Njima je onemogućeno da se vrate na svoje fakultete. Oni imaju prava kao i svi ostali da iskažu svoje nezadovoljstvo. Treba da se da podrška svima koji hoće da uče, treba da se vrate u svoje klupe, treba ti naraštaji sutra da budu dobri lekari, dobri pravnici, sve ono što jednoj pravnoj državi je neophodno. Dolazim iz malog Trgovišta. Pozivaju na manjinsku, odnosno prelaznu Vladu. Lista "Aleksandar Vučić" je dobila 93%. Da li neko misli da može i ima prava da pozove da ja kao narodni poslanik mogu da glasam za nešto drugo a da ne bude stav Aleksandra Vučića? Da li neko misli da mogu da odlučujem sam i da razmišljam svojom glavom i da glasam za prelaznu Vladu? Naravno da ne. Jer, lista koju predstavlja Aleksandar Vučić je lista koja je dobila ne apsolutnu većinu nego sve što je moglo da glasa, glasalo je. Trgovište je u Drugom svetskom ratu prvo oslobođeno i bilo je prva velika slobodna teritorija. Trgovište ne trpi ni jaram ni nepravdu, ali zna da proceni pravog vođu i da stane iza njega. Zato mi sa juga Srbije, a mislim da dobar deo Srbije vidi i podržava politiku predsednika Aleksandra Vučića i da će sa ovim da se izbori. Ja molim ovu decu koja su zavedena da ostave Đilasa i Srđana Nogu, koji preti predsedniku ubistvom i te takve koji svakodnevno pozivaju na linč prvenstveno prvog čoveka države, a to je čovek koji uživa najveće poverenje. Mislim da u subotu treba svi lepo da se povuku i budu kući, da ne izazivaju nerede, jer pravna država mora da pobedi. Živeo Aleksandar Vučić! Živela Srbija! 

ANA BRNABIĆ: Hvala vam. Sledeća na listi govornika je Dunja Simonović Bratić. Izvolite. 

DUNJA SIMONOVIĆ BRATIĆ: Zahvaljujem, predsednice. Pre svega, mi smo danas, samo socijalisti, pod jednim velikim utiskom, a to je gostovanje Branka Ružića jutros na N1 i to je obeležilo, u suštini, i ovde u Skupštini dalo jednu dodatnu nervozu, u vremenu koje je vrlo tenzično, ali ne zbog nas. Pre nego što se osvrnem na to njegovo gostovanje, želim da kažem da dok su se ovde dešavale jezive scene, mi smo bili kao parlamentarna delegacija u Parizu, koleginica Biljana Pantić Pilja, Aleksandar Mirković, Elvira Kovač, još jedan kolega Vladimir Đorđević iz POKS-a i ja. Oni su učestvovali na Monitoring komitetu, a Bilja, Aleksandar, tj. Kasper i ja smo sedeli i posmatrali na Jutjubu šta se dešava ovde. Naravno, bili smo vrlo potreseni, navijali da uspete da održite sednicu, što ste i uspeli i čestitam vam. Ja vam se svima iskreno divim što ste uspeli da ne odreagujete na onakve napade i onakve provokacije, na koje bi svako normalan barem probao da se odbrani. Na tome vam zaista čestitam. Što se tiče tema koje su danas na dnevnom redu, trebalo je da pričamo o sporazumima, trebalo je da pričamo o spoljnoj politici. Bili su nam ovde ministar Đurić i dvoje, troje ministara koji su paralelno s njim pokušavali da ostave utisak da su i dalje ministri spoljnih poslova ili žele to ponovo da budu. Pošto je bilo i više nego komično, ne bih to sad da komentarišem, a i trenutak je takav da ćete mi oprostiti što neću biti toliko u temi dnevnog reda. Ono što želim da kažem jeste da je televizija N1 najobičnija trovačnica, na koju 99% socijalista nikad nije išlo, niti će ići. Druga stvar, na toj istoj televiziji naš predsednik Ivica Dačić i naš kolega Dušan Bajatović su satanizovani toliko puta, pravljene su specijalke o njima, da niko normalan to ne bi ni uradio. U istom tom Savetu Evrope gde mi boravimo, kada god mi govorimo i kada branimo našu državu i kada branimo naš suverenitet i teritorijalni integritet, oni isključe program, a prenose samo one koji govore za njih. Kada god imamo Odbor za kulturu i informisanje ili neki drugi odbor, ako ga prenose isključe sve ono što im se ne dopada, što ne govori u prilog njima. Prema tome, ko god ide tamo, mogu slobodno da kažem i u svoje ime, a verujem da to misli i velika većina i mojih kolega ovde i svih naših pristalica i članova, ne da se ne slaže sa tim, nego apsolutno osuđuje. Oni koji misle da u teškim vremenima treba da žongliraju i da se dodvoravaju drugoj strani želim da ih podsetim, pošto imamo paralele sa 5. oktobrom, ovo jeste zaista pokušaj obojene revolucije, a ja verujem u ovu državu, kao što sam uvek verovala, i verujem da do toga neće doći i da ćemo uspeti da odbranimo našu zemlju jer ovo je zaista apsolutno udar na našu zemlju, da su oni koji su izdali i prodali Sloboda Miloševića iznutra, iz državnih struktura, to radili verujući da će oni da se izvuku i da neće završiti u Hagu, a desilo im se da su svi tamo otišli bez karte za povratak. To treba da bude nauk svim judama u pokušaju, da to što misle da će ih druga strana prihvatiti, a da su do juče sedeli i delili iste te fotelje sa svima nama ovde, bili ministri toliko puta u toliko mandata, da je sramotno. Verujem da predstavnici SPS, narodni poslanici, sve naše pristalice, svi državotvorni ljudi neće biti u subotu na ulicama i da će ostati dosledni tome i da će verovati u naše institucije i da će uraditi sve što mogu da doprinesu da to jedinstvo opstane i da im pokažemo da je država veća od svih njih. Na kraju, priče lar pur lar o dijalogu, dijalog je nuđen četiri meseca. Vi ste predlagali ovde dijalog i da mi predložimo, kao Skupština, zakon o visokom obrazovanju. Nema ko nije pozivao na dijalog i pružao im ruku. To što država nije reagovala do sada, što smo došli do toga da se đaci u osnovnim školama dele, o studentima da ne govorim, da se napadaju studenti koji žele da uče, da se napadaju deca koja žele da idu u školu i njihovi roditelji, to je nedopustivo. Sada, reći ću ono što naravno to druga strana nama spočitava, pogotovo ovi mediji iz komšiluka, i u ovoj situaciji gde vidimo šta se dešava u Republici Srpskoj gde bukvalno hoće da ponište i Milorada Dodika i sve te ljude, da ukinu sve što se krvavom borbom izborilo, da u ovim trenucima sada je došlo vreme da Republika Srbija, a reći ću slobodno ova naša imperija, treba da uzvrati udarac. Živela Srbija! 

ANA BRNABIĆ: Hvala vam. Hvala vam na borbi u Parlamentarnoj skupštini Saveta Evrope. Sledeća govornica je Sanja Džajić. Izvolite. 

SANJA DŽAJIĆ: Poštovana predsednice, uvaženi članovi Vlade, koleginice i kolege narodni poslanici, građani Republike Srbije, pred nama se nalazi veliki broj predloga izmena i dopuna zakona koji imaju za cilj unapređenje života svih građana Srbije u različitim društvenim oblastima. Sam dnevni red pokazuje jasnu spremnost Vlade Republike Srbije kao predlagača da se Srbija razvija ravnomerno bez obzira da li govorimo o oblastima poput zaštite životne sredine, zdravstva ili infrastrukture. To je posvećena i odgovorna politika koju sprovodimo punih 12 godina vođeni vizijom predsednika Aleksandra Vučića. Svi predlozi zakona su bitni i tu ne treba praviti suštinske razlike, ali svakako ovu sednicu i zasedanje će obeležiti usvajanje Predloga izmena i dopuna Zakona o visokom obrazovanju. Predlog zakona predviđa rekordna izdvajanja za prosvetu, dodatnih 18 milijardi dinara za povećanje budžetskih sredstava, što će doprineti unapređenju visokog obrazovanja, kao i povećanju plata univerzitetskih profesora, ali i to da će studentima koji su na samofinansiranju država direktno iz budžeta refundirati čak 50% školarine. Međutim, zahvaljujući predstavnicima opozicije koji nisu želeli da glasaju da se ovaj Predlog zakona nađe na dnevnom redu do toga da je umesto rasprave došlo do potpunog haosa sa ciljem destabilizacije Skupštine kao najvišeg predstavničkog tela i slanjem poruke – mi ovde prisutna opozicija nismo za rešavanje, već za stvaranje problema. Umesto da svojim predlozima i konstruktivnim učešćem u raspravi ukazuju na moguće propuste predstavnici opozicije su baš sve uradili da se ovaj Predlog zakona nađe u senci nasilja i mržnje, koji su stubovi njihove politike. Njihovo rešenje su bile dimne bombe, protivpožarni aparati i nasilničko ponašanje, što se sve u suprotnosti sa Kodeksom ponašanja narodnih poslanika. Njihovi postupci nisu samo unizili međunarodni kredibilitet Srbije do 2012. godine, već je sada pokušavaju vratiti u vreme kada je bila predmet podsmeha i potkusurivanja. Umesto da zaštite zemlju od konstantnih napada iz Prištine, Zagreba i drugih centara moći dolivali su ulje na vatru kulminirajući haosom na prethodnoj sednici. Patriotizam se ne dokazuje rečima već delima. Narod podržava borbu za napredak i bolji život, a ne nasilje, napade na izabrane predstavnike i divljačko ponašanja pod maskom patriotizma. To nije nikakva borba, to je sramota. Ukoliko ste spremni da nasrnete na žene, kao taj dan na naše koleginice Jasminu Obradović, Jasminu Karanac ili Sonju Ilić koja se nalazi u osmom mesecu trudnoće, kakvu poruku želite da pošaljete građanima ove zemlje. Da li to znači da je za vas legitimna meta svako ko drugačije misli? Da li je za vas meta svako ko ne posmatra politiku kao sredstvo bogaćenja ili možda šaljete poruku da nema mesta za političke razlike već isključivo za jednoumlje koje kreiraju vaši lideri koji su se obogatili na račun građana Srbije? Život znače plate, putevi, pruge, škole, bolnice. To je ono što suštinski utiče na kvalitetniji životni standard svakog od nas. Budite pošteni i recite građanima, a pre svega ljudima koji su vama dali poverenje na prethodnim izborima da vi nemate politiku koja znači raditi i graditi, već politiku rušenja i anarhije, jer da ste znali ne bi Srbiju ostavili na ivici propasti te 2012. godine i ne bi Aleksandar Vučić i SNS bili motor razvoja te nove Srbije koja je danas na ponos svih nas. Uporedite bilo koji aspekt života 2012. godine i danas, veće plate i penzije, nove škole, vrtiće i zdravstvene centre, manja nezaposlenost, novi putevi i pruge, prilivi direktnih stranih investicija. Sve se promenilo osim vašeg neznanja, bahatosti i nedostatak elementarne političke kulture, a kod nekih i osnovnog kućnog vaspitanja. Kada pogledamo danas šta smo sve uradili u prethodnih 12 godina, složićemo se da nije teško razumeti zašto danas većinska i pristojna Srbija podržava Aleksandra Vučića i SNS. Vide građani da se vi niste pomakli ni pedalj od te 2012. godine, a želite kao da vodite Srbiju u budućnost. Da li je to ona ista budućnost o kojoj ste nekad govorili, odnosno budućnost u kojoj ste preko pola miliona ljudi zarad profita vaših tajkunskih kompanija ostavili na ulici. Setimo se da su neki od tih ljudi i sami sebi sekli prste i uskratili mogućnost da hrane svoju decu, decu koju danas koristite kao svojevrstan štit u odbrani svojih političkih interesa. Studenti koje koristite za svoje perfidne ciljeve isto to znaju, danas možda i mnogo bolje nego ranije. Studenti jesu naša budućnost, ali vi morate da se pomirite sa činjenicom da ste politička prošlost. Što pre to shvatite imaćete vremena da razmislite i počnete da se bavite svojom zemljom i njenim građanima, a ne bankama i razvojnim fondovima koje najviše volite. Sve dok se budete bavili politikom na način kojim ugrožavate druge bez jasnog političkog programa i ideje moraćete da se pomirite sa tim da vi niste politička opcija za normalnu, pristojnu i slobodarsku Srbiju. Građani danas više nego ikada znaju da su predsednik Aleksandar Vučić i SNS ti koji mogu obezbediti sigurnost, stabilnost i bolje sutra za sve nas, što smo i dokazali u najizazovnijim trenucima za našu zemlju. Zato pozivam sve moje kolege da u danu za glasanje podrže predloge zakona i odluka i tako jasno utičemo na bolji život svih sugrađana. Srbija je snažna i nepokolebljiva, dok oni šire haos i mržnju, mi gradimo budućnost. Dok oni kleče pred drugima, mi stojimo uspravno. Nastavljamo borbu za jaku i stabilnu Srbiju bez straha, bez kompromisa. Živela Srbija. 

ANA BRNABIĆ: Hvala vam. Sledeća na listi govornika, Dijana Radović. 

DIJANA RADOVIĆ: Zahvaljujem, uvažena predsednice Narodne skupštine. Poštovani ministri, koleginice i kolege narodni poslanici, poštovani građani Republike Srbije, naša poslanička grupa Ivica Dačić, SPS, i ovu današnju sednicu smatra izuzetno važnom i bitnom za nastavak razvoja i za dalje unapređenje međunarodne saradnje Srbije sa brojnim državama. Na dnevnom redu je više bilateralnih sporazuma sa nama važnim državama, sa onim državama sa kojima Srbija želi da gradi i unapređuje svoje međunarodne odnose. Pored Sporazuma o readmisiji sa Kazahstanom, na dnevnom redu je još jedan važan sporazum koji ćemo danas ratifikovati, a odnosi se na oblast odbrane. Mi ćemo na ovaj način još značajnije unaprediti saradnju sa ovom nama veoma prijateljskom zemljom i na taj način ćemo još jednom izraziti zahvalnost koju joj dugujemo zato što nikada nije priznala samoproglašenu nezavisnost takozvane države Kosovo. Isto tako na dnevnom redu je i određen broj ugovora kojima se obezbeđuju finansijska sredstva za unapređenje infrastrukturnog, odnosno naročito energetskog sektora koji je važan za energetsku stabilnost naše zemlje i predstavlja, kako je i ministar Siniša Mali rekao, jedan od najznačajnijih stubova našeg daljeg ekonomskog razvoja. Za kraj iz kog ja dolazim veoma su značajna ova finansijska sredstva kojima se obezbeđuje, odnosno omogućava realizacija jednog od, slobodno mogu reći, jednog od najvažnijeg hidroenergetskog projekta, a to je revitalizacija, odnosno rehabilitacija dve hidroelektrane Bistrica i Potpeć. Na ovaj način mi ćemo imati sigurnu energiju, povećaćemo svoj energetski potencijal, ali ono što je još važno jeste da ćemo imati i ogroman privredni efekat na lokalne samouprave Priboj, Prijepolje i Novu Varoš. Mi danas ovom zakonodavnom aktivnošću nastojimo da ne poremetimo ni našu međunarodnu saradnju, ni naš razvojni put, uprkos okolnostima izazvanim četvoromesečnim protestom, ali ne možemo da ne skrenemo pažnju da se ove višemesečne blokade gradova, saobraćajnica, protesta, ne odražavaju i neće odraziti na normalno funkcionisanje svih naših građana, ali i na privredni i ekonomski život u našoj državi. Zbog toga mi socijalisti smatramo da nije dobro da se destabilizuje Srbije u ovom veoma važnom složenom geopolitičkom trenutku, u trenutku kad se svuda oko nas, u Evropi, pa i u čitavom svetu dešavaju složene geostrateške promene, zato je važno da dođemo do dijaloga, zato je važno da sačuvamo našu unutrašnju stabilnost, ali da očuvamo međunarodni ugled, naročito građen u poslednjoj deceniji. U tih poslednjih deset godina mi smo uspeli da našu ekonomiju pozicioniramo u sam vrh država, ne samo regiona, već i šire, i zato svaki zastoj, svaka destabilizacija, svaki prekid značio bi da se vraćam nekoliko godina unazad, a verujem da to nijednom građaninu naše države patriotski opredeljenom nije u interesu. Još jedan razlog koji treba imati u vidu jeste međunarodni položaj naše Srbije, kao suverene, stabilne, vojno neutralne države koja je postala poštovana i uvažena, kako na istoku, tako i na zapadu. To jeste činjenica koju ne mogu da ospore ni naši najveći protivnici, najveći protivnici našeg naroda i naše države. Zato će naša poslanička grupa da glasa za sve ove sporazume koji su danas na dnevnom redu. Mi ćemo da podržimo sve predloge zakona, jer verujemo da je to neophodno kako bismo nastavili da se naša ekonomija dalje razvija, ali da je neophodno i da sačuvamo i ojačamo i naše društvo i našu državu. Zahvaljujem se. 

ANA BRNABIĆ: Hvala vam. Sledeća je Tijana Davidovac. 

TIJANA DAVIDOVAC: Zahvaljujem predsednice. Uvaženi ministri, kolege narodni poslanici, poštovani građani. Ceo performans koji smo imali prilike da vidimo protekle nedelje od strane dela opozicionih poslanika, imao je za cilj samo jednu stvar, a to je da prekine rad Narodne Skupštine, kako bi sprečili donošenje zakona koji se tiču zahteva studenata, pomoći mladima da se osamostale pri kupovini prvog stana, kao i druge zakone koji direktno utiču na razvoj naše privrede. Jasno smo mogli da vidimo njihov lični interes i kolika je njihova želja da se vrate na vlast, da ih nisu zanimali studenti ni mladi, ni koliku su štetu naneli ekonomiji i ugledu Srbije u svetu. Odgovrnom politikom koju su SNS i Aleksandar Vučić, vodili od 2012. godine, Srbija je u protekloj godini bila jedna od najbrže rastućih ekonomija u Evropi, sa stopom rasta od 3,9%, sa tendencijom da ove godine bude najbrže rastuća ekonomija u Evropi. Bruto domaći proizvod u apsolutnom iznosu je u prošloj godini bio 82,3 milijarde evra, dok je poređenja i podsećanja radi, u 2012. godini, iznosio 35,1 milijardu evra. Javni dug Srbije u odnosu na BDP znatno je ispod proseka evropskih zemalja i iznosi 47,2%. Stopa nezaposlenosti krajem 2024. godine, bila je na rekordnom niskom nivou od 8,6%. Radi poređenja 2012. godine stopa nezaposlenosti je iznosila 25,9%. U odnosu na tada, danas imamo 550 hiljada više zaposlenih građana. Ono što smatram da treba naglasiti, a to je da je stopa nezaposlenosti mladih u ukupnoj stopi nezaposlenosti za vreme opozicionih stranaka koje su vladale u 2012. godini, iznosila je 53,2%, dok je danas zahvaljujući odgovornoj politici i zahvaljujući poštovanju koje Aleksandar Vučić izgradio u svetu i doveo brojne investicije u našu zemlju, stopa nezaposlenosti mladih je 23%. Priliv direktnih stranih investicija u 2024. godini, bio je na rekordnom nivou i iznosio je 5,2 milijarde evra, dok je u 2012. godini iznosio jednu milijardu evra. Minimalna zarada je tada bila 153 evra, dok je danas 436 evra. Prosečna plata u 2024. godini, iznosila je 926 evra, dok je u 2012. godini bila 413 evra. Prosečne penzije u 2024. godini su bile 394 evra, dok je 2012. godine prosečna penzija iznosila 204 evra. Pred nama se danas nalaze dva veoma važna sporazuma, i to Sporazum o slobodnoj trgovini sa arapskom republikom Egipat i Sporazum o ekonomskom partnerstvu sa Ujedinjenim Arapskim Emiratima koji uvode Srbiju na nova tržišta. Izvoz svih roba i usluga u periodu od 2012. godine do danas zabeležio je rast od 275%, što nam je još jedan pokazatelj koliko su zemlje sveta u ovom periodu otvorile vrata Srbiji, jer su prepoznale jaku i stabilnu ekonomiju. Aleksandar Vučić i SNS su uvek imali jasan program i politiku u kojima su na prvom mestu interesi Srbije i interesi građana Srbije. Program i politiku bivšeg režima, imamo priliku svakodnevno da vidimo kroz nasilje, huliganstvo, ugrožavanje bezbednosti i pokušaj blokade institucija, jer ne mogu da se pomire sa činjenicom da im nećemo dozvoliti da nasilnim putem dođu na vlast. U Srbiji će se poštovati izborna volja građana i to mogu da promene samo izbori ukoliko ih žele. Poštovani građani, Poslanička grupa Aleksandar Vučić – Srbija ne sme da stane, će u danu za glasanje, kao i svaki put do sada biti na strani pristojne i normalne Srbije i podržati predložene zakone. Hvala na pažnji. 

ANA BRNABIĆ: Hvala vam. Sledeći narodni poslanik je Aleksandar Antić. 

ALEKSANDAR ANTIĆ: Uvažena predsednice, uvaženi ministri, drage kolege, koleginice, naravno podržavajući sve zakonske projekte koji su pred nama za koje ćemo glasati i dati podršku, uzimajući u obzir da su u najboljem interesu Srbije, pre svega, želim da istaknem da oni u sebi sadrže ključnu odrednicu interesa da se omogući dalji razvoj Srbije i zato podržavam sve napore Vlade Republike Srbije, Ministarstva finansija, ministra Siniše Malog, oni svi zajedno pod budnim okom predsednika Vučića vode računa da se nastavi investiciona klima, da se obezbedi finansiranja velikih infrastrukturnih projekata i apsolutna podrška svemu tome, ali želim da se dotaknem i nekih drugih pitanja. Pre svega, želim da sa ovog mesta dam punu podršku izlaganju moje drage koleginice Dunje Simonović, koja se u svom brilijantnom izlaganju veoma precizno dotakla i odnosa Socijalističke partije Srbije prema onim medijima koji suštinski nisu mediji u funkciji informisanja, nego propagande koja je protivna interesima Republike Srbije, ali se dotakla i onih koji iz Socijalističke partije Srbije gostuju u tim medijima i želim još jednom da istaknem da njihovi stavovi koji su tamo izneti ne predstavljaju politiku Socijalističke partije Srbije i to su samo njihovi privatni stavovi. Oni su tamo predstavili samo sebe i Socijalistička partija Srbije ne deli ta mišljenja, te stavove i od njih se apsolutno svi ograđujemo. Želim još jednom da podcrtam da upravo iz svih tih razloga ja snažno podržavam i predsednika i državni vrh u njihovoj odlučnosti da u Srbiji sačuvamo mir, stabilnost i sigurnost svih građana. Iz tog razloga i pre svega pozivam organizatore protesta koji su zakazani za subotu da se uzdrže od bilo kakvih nasilnih scenarija, da koliko je moguće poštuju zakone i izbegnu sukobe koji bi mogli da dovedu do nesagledivih posledica po naše društvo. Nasilje nikada nije donelo rešenje, već samo podele i dugoročnu štetu. Posebno se obraćam mladima i poručujem im da ne smeju da budu deo tuđih političkih igara i pozivam ih da ne dozvole da ih bilo ko zloupotrebi u pokušaju da nasiljem ruše ono što smo svi zajedno gradili. Srbija mladima nudi obrazovanje, perspektivu i šansu da se bore za svoju budućnost na dostojanstveni i konstruktivan način. Takođe, apelujem i na roditelje da ne dozvole da im deca budu uvučena u opasne scenarije koji ne donose ništa dobro niti njima, niti Srbiji. Ovo nije vreme za podele i sukobe, već za zajedništvo i odgovornost. Srbija pripada svim građanima, ali njena budućnost ne može biti talac političkih kalkulacija i destrukcija. Zato još jednom pozivam na mir, razum i dijalog, jedini put ka jačanju naše države i očuvanju svega što smo svi zajedno proteklih 12 godina postigli. Srbija će pobediti i zato verujem da ćemo kao društvo imati snage da prevaziđemo ovu jednu tešku krizu u kojoj se nalazimo, ali verujem i u ispravnost politike koja vodi Srbiju i da će kao takva dobiti većinsku podršku svih ljudi u Srbiji koji želi Srbiji dobro i koje žele normalnu budućnost svoje dece. Hvala vam. 

ANA BRNABIĆ: Hvala vam. Reč ima narodni poslanik Veroljub Matić. Izvolite. 

VEROLJUB MATIĆ: Zahvaljujem. Na današnjoj sednici se nalaze tačke dnevnog reda o infrastrukturi i ja ću se kratko zadržati na infrastrukturi opštine Koceljeva, na ovom delu koji se gradi, koji se izgradio i jednom samo da vidimo kakvo je stanje. Osnovni problem opštine Koceljeva je vodosnabdevanje. Mi imamo problem što imamo vodosnabdevanje sa bunara koji jednostavno su došli u situaciju da imaju manju izdašnost iz razloga što klimatski uslovi utiču da nema dovoljno padavina i da ti bunari ne mogu da se prihranjuju, tako da se ta količina vode koja se uzima iz bunara smanjila za duplo i više. Da bi rešili taj problem postoji kratkoročna i dugoročna rešenja. Kratkoročno rešenje je da radimo na novim bunarima, da revitalizujemo postojeće bunare i mi to sve radimo, a dugoročno rešenje je naslanjanje na veliki vodosistem, gde bi trajno rešili vodosnabdevanje. U rešavanju dugoročnog problema imamo obećanje od države, nadležnog ministarstva za javna ulaganja da će finansirati i pomoći da to rešimo dugoročno. Međutim, da bi to rešili, postoji određeni postupak, vreme itd, počev od prostornih, urbanističkih planova, izvođačkih projekata izvođenja radova, što će potrajati izvesni period, ali nadam se da i to neće dugo trajati, tako da se vidi rešenje vodosnabdevanje opštine Koceljeva sa svim njenima subjektima, prvenstveno sa privredom i industrijom. Drugi problem koji ima opština Koceljeva, to je odlaganja otpada. Opština ima ozbiljan problem i davi se u smeću itd, ali imajući u vidu da regionalna deponija „Kalenić“ sa svojih 15 opština koje će opsluživati je u fazi izgradnji, da očekujemo relativno brzo završetak regionalne deponije, da ćemo se mi priključiti toj regionalnoj deponiji, odnosno da smo već u osnivanju bili među prvima i da ćemo rešenje našeg otpada rešiti kroz regionalnu deponiju. Samim tim ćemo rešiti i transfer stanicu koja je izgrađena, kao i saniranje postojećeg smetlišta. Rešićemo i smeće i otpad sa cele teritorije opštine Koceljeva, prvenstveno sa naseljenih mesta sa većim brojem stanovnika. U putnoj privredi opština Koceljeva je na dobrom položaju jer auto-put dolazi do Šapca. Mi smo na nekih 30 kilometara od Šapca. Auto-put je došao do Valjeva. Na 30-ak kilometara smo od Valjeva i „Miloš Veliki“ je na nekih 25-30 kilometara od opštine Koceljeva. Imamo dobru povezanost sa Šapcem i Valjevom, ali nemamo dobru povezanost sa „Milošem Velikim“ preko Uba. Mi smo započeli, odnosno država je počela da rekonstruiše taj put. Imamo obećanje da će taj put relativno brzo biti završen i da ćemo dobiti dobru pristupnu saobraćajnicu za „Miloš Veliki“, auto-put koji će mnogo značiti za stanovništvo, za privredu i za razvoj celog tog kraja. Što se tiče elektrosnabdevanja, u toku je izgradnja trafostanice 110/20 kilovolti koju država finansira. To je najviši nivo elektro objekta na teritoriji jedne opštine ili grada koja obezbeđuje sigurnost, stabilnost snabdevanja električnom energijom, tako da u narednih godinu dana biće završen taj trafo. Stanovništvo i privreda će biti obezbeđeni sa stabilnim i sigurnim snabdevanjem. Drugi problem je rezervno napajanje opštine Koceljeva sa dalekovodom. Izvršena je rekonstrukcija dalekovoda Koceljeva, tako da imamo i rezervno napajanje i sa time rešavamo kompletan problem što se tiče elektrosnabdevanja. Ostaju određeni mali džepovi u niskonaponskoj mreži, ali to je tekuća stvar koja će se rešavati. Izgrađena je tržnica ili zelena pijaca koja je u fazi tehničkog prijema pregleda objekta i očekuje se relativno brzo završetak svega toga, izdavanje upotrebne dozvole, tako da ćemo imati priliku da relativno brzo tržnicu ili zelenu pijacu stavimo u funkciju. Ono što još treba napomenuti, od objekata koji se grade na teritoriji opštine Koceljeva to je sportski mini centar u Draginju, gde su izgrađeni objekti sa veštačkom travom, objekti za mali fudbal, objekti za košarku, objekti za odbojku, vidim tu ministra koji je iz odbojkaškog sveta, sa dečijem igralištem, sa rekvizitima koje koriste deca, sa tribinama, sa reflektorima za osvetljenje, tako da će to biti moderan mini sportski centar u selu Drginje u opštini Koceljeva. Ima još objekata koji se rade uz pomoć države i mi pomažemo u svemu tome, kao što je putna privreda ili lokalna putna privreda. Mi kao opština dosta radimo na tom delu. Radimo i radićemo. Ono što hoću da kažem na kraju, imajući u vidu dešavanja koja nam se dešavaju neposredno, a to su ove blokade itd, ja ću iz jednog drugog ugla to reći, a ne u smislu dosadašnjih priča. Ja to vidim možda i na drugi način, a to je da onima koji blokiraju, protestvuju, smeta čovek Aleksandar Vučić, koji uzurpira institucije na način da pomaže institucijama. Kakva je to uzurpacija? Ako vi možete i imate moć i mogućnost da u kontaktu sa stranim zemljama, državnicima, privrednicima uspevate da pomognete i Vladi i ministarstvima, javnim preduzećima, privredi da sve to bolje funkcioniše, a vi uzurpirate. Ja ne vidim da je to uzurpacija. Zato je moj predlog, pošto predsednik države nije dugo uzimao godišnji odmor da uzme godišnji odmor i da uzurpira sve institucije u opštini Koceljeva na način da završimo vodosnabdevanje puteva, dovede i fabriku i da na taj način uzurpira opštinu Koceljeva i da svima bude bolje i da to bude pokazatelj i na nivou Srbije kako treba raditi. Živela Srbija. Hvala. 

ANA BRNABIĆ: Hvala vam. Pošto na listama poslaničkih grupa nema više prijavljenih za reč, pre zaključivanja zajedničkog jedinstvenog pretresa, pitam da li žele reč predsednici, odnosno predstavnici poslaničkih grupa? Reč ima ministar Zoran Gajić. Izvolite. 

ZORAN GAJIĆ: Poštovana predsednice Narodne skupštine, uvažene koleginice i kolege ministri, poštovani poslanici, dragi građani Srbije, pre nego što krenem, želim sa vama da podelim jednu lepu vest. Pre otprilike sat, sat i po vremena u Nišu na 14. Svetskom prvenstvu u boksu za žene Srbija je dobila tri sigurne bronzane medalje, a možda u narednom takmičenju one se i pozlate. Prema tome, Sara Ćirković, Anastazija Šadrina, a posebno Anastazija Lukajić, koja je dete rođeno u Beču, pre godinu i po dana smo je vratili u Srbiju i donela je i sebi i Srbiji medalju. Evo, vidite, pored lekara koji se vraćaju i drugih radnika, uspeli smo i jednu mladu sportistkinju da vratimo. Tokom predstavljanja zakona koji se nalaze na dnevnom redu ove sednice Narodne skupštine, prvi potpredsednik Vlade Republike Srbije gospodin Siniša Mali je rekao da usvajanjem zakona koji se nalaze na dnevnom redu Srbija maksimalno ubrzava svoju reformsku agendu sa EU, kao i naš put ka EU. U tom smislu, želim da vas informišem da i mi kao Ministarstvo sporta sledimo politiku naše Vlade i veoma intenzivno radimo na usaglašavanju naših javnih politika sa politikama EU i Saveta Evrope. U periodu ovog mandata Ministarstvo sporta je predložilo Vladi Republike Srbije predlog dva zakona o ratifikaciji Konvencije Saveta Evrope koji se odnose na borbu protiv nameštanja mečeva, nelegalnog klađenja i nasilja nad sportskim manifestacijama. Zahvaljujući odličnoj koordinaciji i saradnji Odbora za obrazovanje, nauku, tehnološki razvoj i informatičko društvo, predlozi zakona su stavljeni na dnevni red Skupštine koja je održana krajem 2024. godine, kada su isti i usvojeni. Želeo bih da iskoristim priliku da se još jednom zahvalim poštovanim članicama i članovima odbora, narodnim poslanicima, a naročito predsedniku odbora profesoru doktoru Marku Atlagiću na sprovedenim aktivnostima u procesu ratifikacija konvencija. U cilju uspostavljanja aktivnog pristupa u delu sprovođenja aktivnosti na suzbijanju negativnih pojava u sportu, Ministarstvo sporta je krenulo u proceduru formiranja nacionalnog saveta za sprečavanje negativnih pojava i ovaj proces je završen usvajanjem Odluke o izmeni odluke o obrazovanju nacionalnog saveta za sprečavanje negativnih pojava u sportu, koji je Vlada Republike Srbije usvojila na svojoj sednici od 1. avgusta 2024. godine. Svaka nova Vlada je još od 2012. godine imala obavezu da formira savet, jer je on predviđen postojećim Zakonom o sportu, pa tako smo mi samo nastavili sa ovom praksom, ali uz našu čvrstu rešenost da ovo telo pored formalnog uspostavljanja daje i konkretne rezultate. Sa velikim zadovoljstvom moram da vam kažem da je naša Antidoping agencija u periodu od pre godinu, godinu i po dana došla do zaista vrlo relevantnih rezultata o upotrebi nedozvoljenih sredstava, pre svega anaboličkih steroida u populaciji rekreativnoj. Znamo da u populaciji vrhunskog sporta mi to izuzetno dobro kontrolišemo, s obzirom na obavezu da vrhunski sportisti u našem zavodu dva puta godišnje moraju da se testiraju, a isto tako moraju da prođu i edukacije o upotrebi, tj. neupotrebi nedozvoljenih sredstava. Zahvaljujući ovom istraživanju i saradnji u Nacionalnom savetu, a pre svega MUP, uhapšeno je nekoliko pojedinaca i zaplenjena ogromna količina novca i anaboličkih steroida koji su bili namenjeni upotrebi u našim teretanama. Tako da smo uspeli da u tom istraživanju, koje je bilo u 14 gradova, u 62 teretane, na 1500 ispitanika, dođemo do podataka da u populaciji mladih ljudi od 18 do 35 godina najviše se koriste ti anabolički steroidi koji su veoma, veoma opasni po život tih mladih ljudi. U skladu s tim, dobili smo i od Svetske antidoping agencije, kao jedna jedina antidoping agencija i ministarstvo, dobili smo pohvalu za uspešno hapšenje i za uspešno iniciranje svega toga. Zakon o ratifikaciji Konvencije Saveta Evrope o manipulaciji sportskim rezultatima i Zakon o ratifikaciji Konvencije Saveta Evrope o integrisanom pristupu bezbednosti i sigurnosti i uslugama na fudbalskim utakmicama i drugim sportskim priredbama su dva zakona koja su krajem prošle godine ovde usvojena, a koji nam i te kako dobro koriste da se bavimo i lakše se borimo protiv nelegalnog klađenja, nameštanja mečeva, nasilja i dopinga u sportu. Usaglasili smo to sa evropskim politikama u ovim oblastima i veoma smo ponosni na to i zbog toga što zajedno, kao što rekoh, sa kolegama iz Vlade Srbije smo na istom putu. U okviru te teme, organizovali smo sastanak Centralnoistočno-evropskih antidoping agencija u Beogradu smo imali 27 članica, na kojem je prisustvovao i predsednik Vlade Svetske antidoping agencije gospodin Vitold Banjka, jedan od uglednijih članova Međunarodnog olimpijskog komiteta. Moram da kažem da smo isto tako aktivni u svim telima EPAS-a, to je parcijalno prošireni sporazum o sportu, koji pokreće inicijative za izradu dokumenata kojima se uređuje sistem EU i svetskog sporta, sporta u EU i svetskog sporta. Srbija je zemlja sporta ne samo po rezultatima i velikim našim sportistima i ekipama, nego i u politikama na evropskom i svetskom nivou koje su vezane za sportsku legislativu Pored toga bih istakao da i naši ljudi koji su veoma aktivni u balkanskim, evropskim i svetskim konfederacijama isto tako se bore i pronose slavu srpskog sporta. Sledeća tema o kojoj hoću da vam sa zadovoljstvom pričam, to je da smo krenuli ka polaganju stručnog ispita. U skladu s tim smo napravili ovaj priručnik za polaganje stručnog ispita, koji je namenjen svim ljudima koji se bave organizacijom u sportu od Ministarstva sporta, Olimpijskog komiteta, pa do lokala. Moram da vam kažem da je izuzetno važan priručnik koji sadrži u sebi pravne teme, ekonomske teme i sportsko metodološke teme. Došli smo do zaključka da dalji razvoj sporta ne možemo da napravimo bez kvalitetnih i dobrih sportskih radnika, koje na neki način ipak moramo da se umešamo, da ih edukujemo i da ih pored svih fakulteta za sport, ali ipak na neki način dovoljno informišemo o važnim temama koje su tu bitne. Metodologija sporta se veoma razvija. Primena najnovijih tehnoloških dostignuća je i veštačka inteligencija, veoma zastupljena, tako da i mi ne možemo da sedimo skrštenih ruku. Ovaj priručnik u sebi ima teme iz finansijskog planiranja, efikasnog upravljanja ljudskim resursima, kreiranje inovativnih marketinških strategija, sprovođenja programa za razvoj sportskih disciplina i donošenje odluka koje donose uspeh i unapređuju budućnost u sportu. Osnovni cilj je da se unapredi kontrola budžetskih sredstava kako na nivou države Srbije, tako i na lokalnom nivou, jer zaključili smo prilikom analize dešavanja u 174 lokalne samouprave i u 87 saveza i tri sistema koje finansiramo da ima puno neznanja i da zbog toga kontrola budžetskih sredstava na neki način strada i na neki način ne dolazi novac do neposrednih korisnika tj. do sportista i do trenera za njihove sportske programe, tako da smo već uspeli da napravimo jedan ispit i verujte nije to samo proforme, osmoro ljudi je tu već i palo, tako da na neki način se držimo određene discipline u svemu tome. Na kraju, sledeću temu koju želim da vam sa zadovoljstvom kažem je da smo krenuli u izradu strategije razvoja sporta u Republici Srbiji od 2025. do 2035. godine i tu smo do sada obavili po principu eksante analize, ali obavili smo razgovore na četiri mesta u Leskovcu, Kraljevu, Novom Sadu i Beogradu, gde su bile zastupljene 142 lokalne samouprave i gde je otprilike bilo 500 ljudi koji rade na terenu. Pored toga 60 nacionalnih saveza i 14 fakulteta su nam dali svoje mišljenje. Nismo hteli kabinetski da izmišljamo toplu vodu, nego smo želeli da saslušamo ljude i da vidimo to što ih muči i to je u fazi obrade. Otprilike smo na dve trećine puta. Nadam se da ćemo do kraja juna uspeti da donesemo strategiju razvoja sporta u Republici Srbiji. Zbog čega je to važno? Važno je zbog toga da bi mogli da apliciramo za programe u Evropskoj uniji, da bi mogli da napravimo strategiju razvoja sporta u svim sportovima i olimpijskim i ne olimpijskim i u svim savezima, kojih ima 87 prepoznatih, i da bi lokalne samouprave, gde smo zatekli zaista šaroliku situaciju, što se tiče uopšte sporta fizičkog vaspitanja i rekreacije, mogli da usmerimo u pravom, da kažem, pravcu i da možemo na neki način sa vrha da utičemo na njih kako da razvijaju fizičko vaspitanje i sport. Otprilike neki odgovori su bili ti da su na lokalu veoma nezadovoljni ulaganjem u školski sport, veoma nezadovoljni ulaganjem u rekreativnu populaciju i 95% sredstava odlazi u tzv. takmičarski sport, što na neki način i jeste opravdano, a možda i nije. Naše je mišljenje da mi kao država, kada su državna sredstva, narodna sredstva, da apsolutno treba da budu okrenuta ka mlađim kategorijama, a ko želi da se proslavlja neka to nalazi na neki drugi način, preko marketinga itd. Na kraju, svestan kompletne ove političke situacije i želim vrlo otvoreno, javno da vam kažem da sam veoma ponosan što sam deo ove ekipe koju predvodi naš predsednik Aleksandar Vučić, premijer, predsednica Skupštine, sve moje drage kolege i da vam kažem da sam tu zaista iz ubeđenja i nadam se da ćemo i ovu utakmicu da pobedimo kao i sve ove zadnje utakmice u prethodnih 12 godina. Želim vam svaku sreću. Živela Srbija! 

ANA BRNABIĆ: Hvala vam. Ovim zaključujem zajednički jedinstveni pretres o predlozima zakona iz tačaka od 33. do 55. dnevnog reda. Pošto smo završili raspravu o predlozima zakona iz tačaka od 33. do 55. dnevnog reda ove sednice, podsećam vas na odredbu člana 87. stav 5. Poslovnika prema kojoj predsednik Narodne skupštine može da odredi dan za glasanje o predlozima bude odmah po završetku pretresa tih predloga zakona. U skladu sa ovom odredbom, određujem četvrtak, 13. mart 2025. godine, sa početkom u 17.20 časova, kao dan za glasanje o predlozima zakona iz tačaka od 33. do 55. dnevnog reda ove sednice. Zahvaljujem se članovima Vlade koji su prisustvovali i odazvali se našem pozivu. Hvala vam. Poštovane dame i gospodo narodni poslanici, pre nego što pređemo na odlučivanje o tačkama dnevnog reda, potrebno je da utvrdimo kvorum. Saglasno članu 88. stav 5. Poslovnika, kvorum za rad Narodne skupštine u danu za glasanje postoji ako je na sednici Narodne skupštine prisutna većina od ukupnog broja narodnih poslanika. Molim da ubacite svoje identifikacione kartice u jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 135 narodnih poslanika, odnosno da je prisutna većina od ukupnog broja narodnih poslanika i da postoje uslove za odlučivanje. Prelazimo na odlučivanje. 33. tačka dnevnog reda – Predlog zakona o potvrđivanju Sporazuma između Vlade Republike Srbije i Vlade Republike Kazahstan o saradnji u oblasti odbrane. Stavljam na glasanje Predlog ovog zakona, u celini. Zaključujem glasanje: za – 136 narodnih poslanika. Konstatujem da je Narodna skupština većinom glasova usvojila Predlog zakona. 34. tačka dnevnog reda – Predlog zakona o potvrđivanju Ugovora o garanciji između Evropskog društva za finansiranje železničkih voznih sredstava i Republike Srbije koja postupa preko Ministarstva finansija. Stavljam na glasanje Predlog ovog zakona, u celini. Zaključujem glasanje: za – 136 narodnih poslanika. Konstatujem da je Narodna skupština usvojila Predlog zakona. 35. tačka dnevnog reda – Predlog zakona o potvrđivanju Finansijskog ugovora EPS zeleno finansiranje između Republike Srbije i Evropske investicione banke. Stavljam na glasanje Predlog ovog zakona, u celini. Zaključujem glasanje: za – 136 narodnih poslanika. Konstatujem da je Narodna skupština usvojila Predlog zakona. 36. tačka dnevnog reda – Predlog zakona o potvrđivanju Ugovora o zajmu (Projekat solarno-termalne elektrane u Novom Sadu) između Republike Srbije i Evropske banke za obnovu i razvoj. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 37. tačka dnevnog reda – Predlog zakona o potvrđivanju Sporazuma između Vlade Republike Srbije i Vlade Republike Kazahstan o readmisiji lica. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 38. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Tuvalu o ukidanju viza za nosioce običnih pasoša. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 39. tačka dnevnog reda - Predlog zakona o potvrđivanju Sporazuma o zajmu između KfW, Frankfurt na Majni i Republike Srbije koju zastupa Vlada Republike Srbije delujući preko i putem Ministarstva finansija za „Program efikasnog vodosnabdevanja i prečišćavanja otpadnih voda za ekološke i održive gradove u Republici Srbiji („Zeleni gradovi“) (DKTI)“. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 40. tačka dnevnog reda - Predlog zakona o potvrđivanju Ugovora o garanciji EPS Revitalizacija Vlasinskih HE između Republike Srbije i Evropske banke za obnovu i razvoj. Stavljam na glasanje Predlog zakona, u celini. Zaključujem glasanje: za – 135 narodnih poslanika. Narodna skupština je usvojila Predlog zakona. 41. tačka dnevnog reda - Predlog zakona o potvrđivanju Ugovora o kreditnom aranžmanu br. CRS1028 01 G između Francuske agencije za razvoj, kao zajmodavca i Republike Srbije, kao zajmoprimca za Projekat modernizacije železničkog sektora u Srbiji - druga faza. Stavljam na glasanje Predlog zakona, u celini. Zaključujem glasanje: za – 135 narodnih poslanika. Narodna skupština je usvojila Predlog zakona. 42. tačka dnevnog reda - Predlog zakona o potvrđivanju Ugovora o zajmu Program čvrstog otpada u Srbiji, faza III između Republike Srbije i Evropske banke za obnovu i razvoj. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 43. tačka dnevnog reda - Predlog zakona o potvrđivanju Ugovora o kreditnom aranžmanu br. CRS 1029 01 N između Francuske agencije za razvoj i Republike Srbije. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 44. tačka dnevnog reda - Predlog zakona o potvrđivanju Sporazuma o zajmu (Dodatno finansiranje za Projekat akceleracije inovacija i podsticanja rasta preduzetništva u Srbiji) između Republike Srbije i Međunarodne banke za obnovu i razvoj. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 45. tačka dnevnog reda - Predlog zakona o potvrđivanju Sporazuma o zajmu između Evropske unije, koju predstavlja Evropska komisija, kao zajmodavca i Republike Srbije, kao zajmoprimca i Narodne banke Srbije, kao fiskalnog agenta zajmoprimca, u okviru Instrumenta za reformu i rast za Zapadni Balkan. Stavljam na glasanje Predlog zakona, u načelu. Zaključujem glasanje: za – 136 narodnih poslanika. Narodna skupština je usvojila Predlog zakona, u načelu. Odlučivanje Narodne skupštine o postojanju naročito opravdanih razloga za stupanje zakona na snagu u roku kraćem od od osam dana od dana njegovog objavljivanja. Stavljam na glasanje ovaj Predlog. Zaključujem glasanje: za – 136 narodnih poslanika. Konstatujem da je Narodna skupština posebno odlučila da postoje naročito opravdani razlozi za stupanje zakona na snagu u roku kraćem od osam dana od dana njegovog objavljivanja. Stavljam na glasanje Predlog zakona o potvrđivanju Sporazuma o zajmu između Evropske unije koju predstavlja Evropska komisija kao zajmodavca i Republike Srbije kao zajmoprimca i Narodne banke Srbije kao fiskalnog agenta zajmoprimca, u okviru Instrumenta za reformu i rast za Zapadni Balkan, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 46. tačka dnevnog reda - Predlog zakona o potvrđivanju Sveobuhvatnog sporazuma o ekonomskom partnerstvu između Vlade Republike Srbije i Vlade Ujedinjenih Arapskih Emirata. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 47. tačka dnevnog reda - Predlog zakona o potvrđivanju Sporazuma o slobodnoj trgovini između Vlade Republike Srbije i Vlade Arapske Republike Egipta. Stavljam na glasanje Predlog zakona, u celini. Zaključujem glasanje: za – 136 narodnih poslanika. Narodna skupština je usvojila Predlog zakona. 48. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Tuvalu o ukidanju viza za nosioce diplomatskih i službenih pasoša. Stavljam na glasanje Predlog zakona u celini. Zaključujem glasanje: za - 136 narodnih poslanika. Narodna skupština je usvojila Predlog zakona. 49. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Sjedinjenih Američkih Država o strateškoj saradnji u oblasti energetike u Republici Srbiji. Stavljam na glasanje Predlog zakona u celini. Zaključujem glasanje: za - 135 narodnih poslanika. Narodna skupština je usvojila Predlog zakona. 50. tačka dnevnog reda - Predlog zakona o potvrđivanju akata Svetskog poštanskog saveza. Stavljam na glasanje Predlog zakona u celini. Zaključujem glasanje: za - 136 narodnih poslanika. Narodna skupština je usvojila Predlog zakona. 51. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Republike Azerbejdžan o angažovanju članova porodice članova diplomatsko-konzularnih predstavništava na plaćenim delatnostima. Stavljam na glasanje Predlog zakona u celini. Zaključujem glasanje: za - 136 narodnih poslanika. Narodna skupština je usvojila Predlog zakona. 52. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Kraljevine Švedske o plaćenim delatnostima članova porodice članova diplomatsko-konzularnih predstavništava. Stavljam na glasanje Predlog zakona u celini. Zaključujem glasanje: za - 136 narodnih poslanika. Narodna skupština je usvojila Predlog zakona. 53. tačka dnevnog reda - Predlog zakona o potvrđivanju Sporazuma između Republike Srbije i Bolivarske Republike Venecuele o ukidanju viza za nosioce običnih pasoša. Stavljam na glasanje Predlog zakona u celini. Zaključujem glasanje: za - 136 narodnih poslanika. Narodna skupština je usvojila Predlog zakona. 54. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Republike Gvatemale o ukidanju viza za nosioce običnih pasoša. Stavljam na glasanje Predlog zakona u celini. Zaključujem glasanje: za - 135 narodnih poslanika. Narodna skupština je usvojila Predlog zakona. 55. tačka dnevnog reda - Predlog zakona o potvrđivanju Sporazuma između Vlade Republike Srbije i Vlade Antigve i Barbude o uzajamnom ukidanju viza. Stavljam na glasanje Predlog zakona u celini. Zaključujem glasanje: za - 136 narodnih poslanika. Narodna skupština je usvojila Predlog zakona. Hvala vam, poštovani narodni poslanici. Nastavljamo rad u utorak, u 10.00 časova.