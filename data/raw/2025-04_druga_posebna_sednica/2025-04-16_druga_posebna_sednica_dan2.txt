ANA BRNABIĆ: Poštovane dame i gospodo narodni poslanici, nastavljamo rad ove sednice. Na osnovu službene evidencije, konstatujem da sednici prisustvuje 119 narodnih poslanika. Radi utvrđivanja broja prisutnih u sali, molim vas da ubacite svoje kartice u poslaničke jedinice elektronskog sistema za glasanje. Konstatujem da je, primenom elektronskog sistema za glasanje, utvrđeno da je u sali prisutno 133 narodnih poslanika, odnosno da su prisutna najmanje 84 narodna poslanika i da postoje uslovi za rad Narodne skupštine. Predlažem, takođe, da na početku konstatujemo potvrđivanje mandata narodnom poslaniku za upražnjeno poslaničko mesto kako bismo omogućili njegovo učešće u radu Narodne skupštine. Uručeno vam je rešenje Republičke izborna komisija o dodeli mandata narodnom poslaniku radi popune upražnjenog poslaničkog mesta. Uručen vam je, takođe, i Izveštaj Odbora za adminstrativno-budžetska i mandatno imunitetska pitanja Narodne skupštine, koji je utvrdio da su se stekli uslovi za potvrđivanje mandata narodnom poslaniku. Na osnovu rešenja Republičke izborne komisije i ovog Izveštaja, a shodno čl. 134. i 135. Zakona o izboru narodnih poslanika, konstatujem potvrđivanje mandata narodnom poslaniku Sanji Ćalović. Čestitam narodnoj poslanici. Molim da se pripremi za polaganje zakletve. Poštovani narodni poslaniče, molim vas da, saglasno članu 17. Zakona o Narodnoj skupštini, pristupite polaganju zakletve. "ZAKLINJEM SE DA ĆU DUŽNOST NARODNOG POSLANIKA OBAVLJATI PREDANO, POŠTENO, SAVESNO I VERNO USTAVU, BRANITI LJUDSKA I MANJINSKA PRAVA I GRAĐANSKE SLOBODE I PO NAJBOLJEM ZNANJU I UMEĆU SLUŽITI GRAĐANIMA SRBIJE, ISTINI I PRAVDI." Molim vas da potpišete tekst zakletve. Dozvolite mi da vam čestitam na izboru za narodnog poslanika. Nastavljamo rad po listi. Reč ima narodni poslanik Edin Đerlek. Reč ima dalje Irena Živković. 

IRENA ŽIVKOVIĆ: Poštovana predsedavajuća, Vlada koja se na ovoj sednici predlaže nije nikakva nova Vlada, ne predstavlja nikakve suštinske promene i ne predstavlja nikakvo preuzimanje odgovornosti naročito, koje se želi prikazati građanima Srbije. Gospodin Vučević nije dao ostavku zato što je osećao bilo kakvu vrstu odgovornosti nakon smrti 16 ljudi, već kao posledicu političkog pritiska, a nakon javnog pritiska, nakon najmasovnijih ikad protesta u Srbiji na kojima se brani ustavnost i zakonitost i na kojima se upravo odgovornost traži, i ne samo moralna nego i krivična i do koje još uvek nije došlo. Da vi nešto želite da promenite u ovoj kaubojštini od koje ste napravili Srbiju, u kojoj svako ko je blizak SNS je izuzet od zakona, ne bi u ministarskoj fotelji i dalje sedela, na primer, gospođa Đedović. Ne menjate ništa, već nastavljate kontinuitet prodavanja nacionalnog blaga, prodavanja nacionalnog bogatstva, prodavanja cele istočne Srbije po cenu toga da borska deca udišu arsen i kadmijum, po cenu toga da strani eksploatator ne podleže zakonima države Srbije, po cenu toga da nestaju čitava sela, a uskoro će i gradovi. U ekspozeu koji je pročitao mandatar ove Vlade kaže se da će Vlada nastaviti odgovornu socijalnu politiku. Ja moram da kažem da u Srbiji trenutno i već dugi niz godina socijalna politika apsolutno ne postoji. Socijalna politika se svela na pomoć od par hiljada dinara kada se nađe vaša krizna situacija i svela se kao ovih dana na pakete sa kilogram brašna i litar ulja za penzionere koji primaju manje od 27.000 dinara. Takvih ljudi je 75.000 u našoj državi. Da li iko, makar i jedan čovek u ovoj sali, misli da neko može da preživi sa 27.000 dinara? Predložena je gospođa Đurđević Stamenkovski za ministarku za rad i socijalnu politiku. Mene u ovoj sali nikada nije zanimalo da bilo koga vređam i da na taj način skupljam populističke poene. Zanimalo me je uvek da čujem građane Srbije i da zastupam ovde njihove interese i zato želim da pitam da li će kao ministarka da podrži naš predlog Zakona o radu u kome se, između ostalog, kaže da poslodavac ne sme radnika da drži po 10 godina pod ugovorom, nego minimum godinu dana. Znam da to ne podržavate i ne prihvatate zato što ćete na taj način da izgubite armiju ucenjenih ljudi koji rade pod ugovorom, koje dovlačite na stranačke skupove, da pokažete podršku i da zato to ne prihvatate. Da li će podržati kao ministarka naš Predlog zakona roditelj – negovatelj za koji roditelji dece sa smetnjama mole preko deceniju, a bukvalno svi okrećete glavu? To je najugroženija grupacija ljudi koja je ostavljena zbog vas na margini ovog društva, ostavljena u četiri zida, izolovana, da zavisi od bilo čijeg saosećanja i milostinje, da se trese od straha zamišljajući budućnost svoje dece. To mene zanima. Mene zanima da li će u ovoj Vladi, da li će u krajnjem slučaju i u sali ove Narodne skupštine ikoga početi da zanima taj koga nazivate malim običnim čovekom ili ćemo nastaviti propadanje ove države ili ćemo nastaviti u ovoj sali nameštene i ugovorene cirkuse na grbači građana koji treba da su nosioci suvereniteta i kojima svi mi treba da polažemo račune. Hvala. 

ANA BRNABIĆ: Hvala. Reč ima Milenko Jovanov. 

ANA BRNABIĆ: Hvala. Reč ima Milenko Jovanov. 

MILENKO JOVANOV: Dakle, za čitavu ovu situaciju koju trenutno imamo u društvu, po mom najdubljem uverenju, najodgovornija je upravo opozicija. Pa, evo, sačekajte, pre nego što reagujete, a vidim da me dobro slušate, sačekajte da kažem, pa ćete da čujete zašto ste odgovorni. Opozicija je odgovorna zato što nije u stanju, zato što je nesposobna da politički artikuliše nezadovoljstvo onih koji su protiv vlasti. Dakle, nama je potpuno jasno i izbori su pokazali da je jedan broj ljudi, negde oko 900.000 ljudi, ili milion, glasalo protiv vladajućih stranaka. Ali, imamo opoziciju koja je apsolutno nesposobna da definiše bilo kakvu politiku ovde u parlamentu ili bilo gde drugde, da ti ljudi u njima vide svoju neku šansu i da kažu – evo, ove ćemo ljude podržati, pa će se ta politika promeniti. I šta je posledica te njihove nesposobnosti? Pa, posledica te njihove nesposobnosti je to da ljudi na ulici neće više ni njih. To što neće nas, to smo znali, to su pokazali na izborima tako što su glasali za njih, a sada više neće ni njih, jer oni neće one i nisu to nikakvi dogovoreni performansi, nemam ja sa kim da se dogovaram da me gađa dimnim bombama ili čime su me već gađali ovde. Dakle, to nisu dogovoreni performansi, nego je to ludilo vaših kolega, koje ne mogu da objasne ni sami sebi, jer da mogu da objasne i sami sebi i da je to zaista bilo nešto što je dobro i kvalitetno i tako treba, pa to bi valjda radili i danas. Pri tom, to su radili prvog dana sednice koja traje osam dana, a onda sedam dana nisu dolazili. Zašto? Pa zato što je javnost koju oni gledaju, kojoj oni poklanjaju pažnju reagovala tako da im je rekla da nisu normalni i da to što rade nije normalno. I to je to. Prema tome, najveću odgovornost i jedinu odgovornost imaju oni koji su nesposobni da artikulišu politiku, da definišu politiku i to ste videli i juče, to vidite i danas. Nema politike, ima ogovaranja i oni to misle da urade, podmetnu građanima koji za njih glasaju. Njihovi birači neće više njihovo ogovaranje, divljanje i nasilje, nego hoće nekakvu politiku i zato spas traže u nekim pokretima, zborovima, čudima, ali ne u njima. Hvala. 

ANA BRNABIĆ: Hvala. Idemo dalje. Reč ima narodni poslanik Marija Jevđić. Izvolite. 

MARIJA JEVĐIĆ: Zahvaljujem. Poštovana predsednice, poštovani gospodine Macut, poštovani kandidati za ministre, čast mi je danas što mogu da ispred Jedinstvene Srbije govorim o izboru nove Vlade i mislim da smo donekle svi zaboravili na najlepši deo imena stranke iz koje ja dolazim, a to je jedinstvo. Slušajući vaš ekspoze, gospodine Macut, na samom početku upravo ste na to i ukazali i zato opravdano očekujem da će buduća Vlada svojim radom, zalaganjem, delovanjem ili čime god umiriti tenzije koje su nastale u našem narodu i umesto razjedinjenja i podela, doneti nam preko potrebno jedinstvo i slogu. Znate, ne stoji na srpskoj zastavi tek onako četiri slova S koji imaju snažnu i jaku poruku koja se vekovima prenosi – samo sloga Srbina spašava. Hajde da krenemo da se tako i ponašamo. Jedan narod, jedna država, narod koji nam je dao poverenje i danas smo ovde i poslanici vlasti i poslanici opozicije upravo zbog tog ukazanog poverenja. Stalno govorim da je glas nekog gospodina sa Vračara i glas nekog gospodina seljaka, npr. iz sela Gokčanica, opština Kraljevo, potpuno jednak i isto vredi, bez obzira iz kojeg dela Srbije dolazi i to se može svideti nekome ili ne. I to je prosto istina. Istina je i to da Srbija pripada i nama iz unutrašnjosti podjednako kao i gospodi iz kruga dvojke, ali ajde, nećemo se baviti njihovim viđenjem te građanske Srbije. Moje obraćanje danas je trebalo da ide u nekom drugom smeru, ali slušajući juče kolegu koji je kao najveći problem neslaganja sa vladajućom strankom i donekle razjedinjenja sa tom politikom naveo to što je njemu obećano, ne znam, direktorsko mesto ili ministarsko mesto, pa s obzirom da ga nije dobio, došlo je do tog nekog, da kažem, neslaganja. E, ovako, Jedinstvena Srbija postoji pune dve decenije. Nikada nismo tražili ni ministarska mesta, ni državne sekretare, ni pomoćnike ministara, ali smo svih ovih godina podržavali vlast i ponašamo se kao da imao pet ministara, ne znam koliko državnih sekretara, ne znam koliko pomoćnika i bezbroj direktora javnih preduzeća. I svima je dobro poznato koliko je naš predsednik JS Dragan Marković Palma svojim političkim angažovanjem, ali i ličnim privukao veliki broj stranih investitora, tako da i danas, nakon njegove smrti, projekti koje je on započeo se uspešno realizuju. Znate šta, uopšte nije obavezno da sede poslanici u sali. Ovaj žamor dok pričam o ozbiljnoj temi, ovde smo svi danas da bi pričali o izboru Vlade, nebitno da li je kritikujete, da li je hvalite. Ovo je bitno za građane koji gledaju. Prošle nedelje smo imali i otvaranje fabrike u Jagodini. Prisustvovao je gospodin Siniša Mali, to je nemačka fabrika „Soft farm“ i ta fabrika će zapošljavati oko 500 ljudi. Tako da, pozivam sve kolege, a verujem da nas ovde sve spaja upravo ljubav prema Srbiji, da radimo na tome da smanjimo naše razlike i da ne dozvolimo da ono oko čega se politički ne slažemo zaustavi prosperitet i napredak naše zemlje. Drago mi je da opozicija i juče i danas učestvuje u raspravi o izboru nove Vlade, jer dijalog upravo ovde treba da se odvija. Doduše, ja nisam čula neke posebne kritike, ali kad kritikujete, onda morate i da predložite to što kritikujete na izložen ekspoze. Ali, bitno je da se dijalog vodi ovde, jer je to jedini legitimni način za donošenje bilo kakvih odluka. Ja sam poslanica koja dolazi iz Raške oblasti, tačnije iz Kraljeva. Moji sugrađani od nove Vlade gospodina Macuta očekuju da nova ministarka za građevinu završi deonicu Moravskog koridora kako bi i ovaj deo Srbije, odnosno kako bi Kraljevo bilo povezano s jedne strane sa Beogradom, s druge strane sa Nišom, s obzirom da imam prilike da svakog dana obilazim taj deo Moravskog koridora i vidim da se uveliko radi i očekujemo da će krajem godine i biti puštena u rad deonica koja povezuje Kraljevo sa Preljinom. To će mnogo značiti ne samo građanima Kraljeva, nego i građanima cele Raške oblasti, s obzirom da tu gravitira oko 500.000 ljudi. Značiće nam i za privredni razvoj, za zdravstveni razvoj, za turizam. Olakšaće u svakom pogledu život naših ljudi. Drago mi je što na mestu ministra za javna ulaganja ostaje gospodin Glišić, prvenstveno zato što je u prethodnom periodu sa svojim timom obišao bukvalno svaki grad u Srbiji i što su uvideli koliko je bitno ravnomerno ulaganje u svaki deo naše zemlje. Drago mi je što ostaje zato što je i upoznat sa projektom dijagnostičkog centra u Kraljevu. Taj dijagnostički centar će biti na korist ne samo građanima Kraljeva, nego i cele Raške oblasti. A kada govorimo o zdravlju naših građana, znamo da je prava dijagnostika pola izlečenja. Tako da će i zdravstvenim radnicima našeg zdravstvenog centra olakšati posao, a svakako i našim građanima omogućiti da imaju kvalitetnu zdravstvenu zaštitu, da ne moramo za sve da dolazimo u Beograd. Takođe, očekujemo od nove ministarke završetak urbane regeneracije. Uspešno je završena jedna zgrada i useljeni su građani. Očekujemo da se u narednih nekoliko meseci završi i druga zgrada. Time bi se otklonile sve posledice koje su nastale, nažalost, zemljotresom koji je pogodio Kraljevo 2010. godine. Nemam još puno vremena, ali bih iskoristila priliku da pohvalim i Ministarstvo zdravlja, prvenstveno zbog poziva da se naši doktori i medicinske sestre, medicinsko osoblje vrati iz dijaspore i zasnuje svoj radni odnos u zemlji u kojoj su se školovali, u kojoj su sticali znanje. Jedna mala samo sugestija, ne nikako kritika, iz ugla građanina, pošto sam nažalost proteklih dva meseca imala prilike, neko moj blizak je, nažalost, onkološki pacijent, i onda sam imala prilike da vidim tu proceduru što se tiče onkoloških pacijenata. Tu mislim da treba malo da se ta stvar relaksira i da je tu njima prvenstveno preko potreban neki vid podrške. 

ANA BRNABIĆ: Vreme.

MARIJA JEVĐIĆ: Nažalost, nisam mogla da se obratim i gospodinu novom ministru prosvete. Očekujem kao majka budućeg studenta da ćete u narednom periodu vratiti đake u klupe i studente. Hvala. 

ANA BRNABIĆ: Reč ima dr Milica Marušić Jablanović. 

MILICA MARUŠIĆ JABLANOVIĆ: Zahvaljujem se. Poštovani gospodine Macut, koleginice i kolege, ja sam pratila jučerašnji ekspoze, čitala sam ovaj program i probaću u vremenu koje imam da ukažem na nekoliko stvari. Prvo želim da naglasim da, što se tiče digitalizacije u obrazovanju, pre prikupljanja bilo kakvih podataka morate da imate odobrenje roditelja učenika. To je jasno. Takođe, pre nego što uopšte počnemo da govorimo o digitalizaciji treba da se osvrnemo na to u kakvom su stanju školske zgrade. Recimo, samo u naselju Braće Jerković koje se nalazi na opštini Voždovac su sve tri osnovne škole ruinirane i imaju ozbiljna oštećenja. Na školi „Đura Daničić“ već tri godine prokišnjava krov, učionice su memljive i vlažne i deca su pod rizikom od razboljevanja. Dakle, pre nego što stignemo do digitalizacije, hajde da se postaramo da ne padne neki plafon ili da se deca ne razbole. Možda bi i bilo novca da se razni krovovi poprave da nije otišlo 5 miliona evra za fantomske projekte u oblasti obrazovanja. Što se mene tiče, da ste se osvrnuli recimo na ovaj problem možda bismo mogli da verujemo da ćete doneti razrešenje postojeće krize i boljitak ovom namučenom društvu. Ovaj ekspoze je bio bogat naučno-tehnološkim inovacijama, a sa druge strane mi živimo u realnosti, u zemlji koja nije kadra da reguliše deponije. Godine 2024. mi smo u jednom trenutku imali oko 200 deponija koje gore. Šta se dešava sa tim, zašto nama stagnira izgradnja deponija? Recimo, ne znam da li ste upoznati sa time da je trebalo na lokaciji Srnje u Kruševcu da bude izgrađen regionalni centar za upravljanje otpadom. Najavljeno je da će početi da radi od 2022. godine. Sada je 2025. godine. Uzet je kredit od KfW banke, ali nema deponije. Znate kako se rešava problem smeća? Ćićevac i Varvarin bacaju svoje smeće na divlju deponiju pored Velike Morave i onda se to smeće pali da bi se smanjila njegova količina. To udišu naša deca, vaša deca, sva deca koja žive na toj teritoriji. Što se tiče Ministarstva za zaštitu životne sredine, takođe, morali smo da se osvrnemo na problem velikih zagađivača. Šta je sa tim objedinjenim dozvolama, dokle su one stigle, zašto njihovo izdavanje ide tako sporo i da li time zapravo država štiti velike zagađivače? Mene zanima lično da mi odgovorite na jedno pitanje - kakav je vaš stav o projektu „Jadar“? To nismo čuli juče. To je jako važno za sve građane Srbije. Takođe, važan mi je bio ovaj jedan mali pasus koji se tiče socijalne politike. Prevashodno se odnosi na garancije za mlade, čime pretpostavljamo hoćete da podiđete mladim ljudima koji su se pobunili, ali ste na primer neke socijalne grupe potpuno izostavili. To su neke socijalne grupe koje ne mogu da izvedu hiljade protestanata i da dele postove na društvenim mrežama, ali ne smemo na njih da zaboravimo. Šta je sa prihvatilištem za beskućnike u Beogradu? Najavljeno je njegovo rušenje i rečeno je da dve godine oni neće imati mesto, neće imati nikakav dom, čak ni taj privremeni. Ljudi, to je nedopustivo. Što se tiče socijalnih karata, rekli ste da nemamo nikakve predloge. Ja mogu da pričam o socijalnim temama koliko god hoćete, ali nemam vremena. Vi ste rekli da ćete dalje nastaviti sa politikom socijalnih karata. Potrebno je da redefinišete te socijalne karte. Vi se pozivate na njih kao na neki transparentan proces dodele socijalne pomoći. S druge strane, ako pogledate zakon, on navodi da ako postoji bilo koje povezano lice koje ima prihode veće od propisanog minimuma kao tražilac socijalne pomoći ne može da dobije socijalnu kartu. Šta ako to povezano lice prosto ne želi da pomogne tražioca socijalne pomoći, što se u realnosti neretko događa? Dakle, ovaj program je potrebno redefinisati, jer je 60.000 ljudi izgubilo pravo na socijalnu pomoć. S tim u vezi moram da se osvrnem i na gospođu koja je bila zapravo uzbunjivač iz Centra za socijalni rad Novi Beograd, a koja je ukazala na to da novac koji je verovatno bio namenjen socijalnoj pomoći zapravo odlazi na kupovinu glasova. Da li ste to preispitali? I sve ovo govori o resoru, nesrećnom resoru, iz koga jedan ministar odlazi da bi bio kandidovan za ministra u drugom resoru, a takođe u toj socijalnoj zaštiti mi smo nedavno imali jednu tragediju u kojoj je stradalo osam ljudi u požaru. Ja smatram da mora da postoji neki minimum ispod koga se ne ide i da osoba u čijem resoru se desi ovakva tragedija, u domu koji nije imao licencu, ne sme da bude kandidovana za mesto ministra. Ne sme. Moj kolega, gospodin Stanković, juče smo govorili o njemu. Ja bih prvo da pročitam šta kažu njegove kolege sa fakulteta. To se poklapa sa mišljenjem Nezavisnog sindikata prosvete. Kaže ovako: „Na osnovu njegovih dosadašnjih istupa u medijima, izvesno je da će njegovo delovanje ići u smeru gušenja kritičkog mišljenja i akademskih sloboda, ugrožavanja fakulteta kao naučnih institucija i u krajnjoj liniji autonomiju univerziteta. Zbog svega toga se oštro protivimo izboru prof. Dejana Vuka Stankovića na mesto ministra prosvete.“ Ja bih samo da dodam da je on verovatno zbog toga i doveden, baš zbog tih stavova. Ono što me naročito zabrinjava je ta potpuna neosetljivost na ove navode devojaka koje su se pojavile i koje zapravo postoje od ranije na mrežama i u medijima, jedna potpuna neosetljivost koju sam juče videla. Ovaj trend zadržavanja prethodnih kandidata, neosvrtanja na propuste, na posledice tih propusta zapravo ukazuje da će ova kriza koja postoji i problemi i podele da se samo produbljuju i da će u osnovi sve biti kao što je i bilo, s tom razlikom što ovaj narod koji imamo van Skupštine više nije isti kao pre novembra 2024. godine. Hvala. 

ANA BRNABIĆ: Hvala. Reč ima narodni poslanik Uglješa Marković. 

UGLJEŠA MARKOVIĆ: Zahvaljujem se, uvažena predsednice. Poštovani kandidatu za predsednika Vlade, uvaženi kandidati, poštovane koleginice i kolege, poštovani građani i građanke Republike Srbije, na samom početku svog izlaganja želim da pohvalim ton i način na koji se odvija rasprava, a tiče se izbora nove Vlade. Mislim da je veoma važno i značajno da svi zajedno u ovaj visoki Dom vratimo ono što smo, plašim se, negde izgubili, a to je dostojanstvo i mislim da smo izgubili iz vida da mi odavde ipak imamo ogroman značaj na to koju sliku i koju poruku šaljemo i u kontekstu toga, na samom početku, želim to da podvučem. Gospodine Macut, o vama šira javnost nije mnogo znala, prirodno ni mi. Negde sam se juče trudio dok ste izlagali svoj ekspoze da steknem neki utisak o vama i ono što je moja prva impresija jeste da, naravno ne govoreći o vašim stručnim osobinama, mada o tome čujem samo pohvale, jeste da ste na mene ostavili utisak da ste vi, pre svega, jedan stabilan i konstantan čovek. Mislim da je veoma važno da u okolnostima u kojima se naša zemlja nalazi da imamo čoveka koji će mirnom rukom, takoreći, donositi odluke koje neće na prečac vući poteze. Ono što takođe želim da izdvojim i da pohvalim jeste da ste govorili o važnosti dijaloga. Mislim da je u ovom momentu nama dijalog preko potreban. Srbija nije u političkoj krizi, ona nema krizu većine. Prethodna Vlada, Vlada Miloša Vučevića, nije pala usled nedostatka većina, već iz moralnih razloga. Ovim putem želim i da pohvalim, gospodin Vučević je podneo ostavku, ova Narodna skupština i te kako ima većinu koja je stabilna, ali imamo jednu drugu vrstu, da kažem, trenja, to jeste upravo društveno trenje i nama treba zaista dijalog, ali taj dijalog mora biti u okviru institucija. On mora da se odvija na institucionalni način i moramo zajednički da nađemo imenitelje i da nastavimo dalje. Zašto govorim da nastavimo dalje? Nama u ovom momentu trpi ekonomija, trpi naša privreda, a sve je to, hajde da kažem, usko povezano. Juče ste takođe govorili o obrazovanju. Imaćete našu punu podršku. Govorili ste i o udžbenicima, da budu unificirani. Kada govorim o udžbenicima o istoriji, o biologiji, smatram i o srpskom jeziku i književnosti, možda i o geografiji. Mi imamo Zavod za izdavanje udžbenika. Mislim da je veoma važno da vratimo njemu i našim profesorima da učestvuju u izradi tih udžbenika. Takođe, u vašem ekspozeu se spominje i energetika, jedan od stubova našeg suvereniteta jeste upravo i energetika. Kada pričamo o našoj elektroenergetskoj nezavisnosti, mislim da je veoma važno i ulaganje u zelenu energiju. Dušan Bajatović je juče govorio koliko je urađeno u prethodnih 10 godina. Tu je takođe i „Balkanski tok“. U svom ekspozeu govorite, imate tu našu punu podršku, o reverzibilnoj HE „Bistrica“ koja je mnogo važna za naš ukupni elektroenergetski sistem, ali je važan kada govorimo o toj povezanosti za našu ekonomiju, jer ćemo na taj način uticati i na smanjenje učešća SO2 i time ćemo i dalje biti izvozno konkurentni, odnosno izbeći ćemo takse koje nam može nametnuti EU. Takođe, demografija, jedno od najvažnijih pitanja za našu zemlju. U nekim drugim zemljama je to ekonomsko pitanje, ja se iskreno plašim da je za nas to nacionalno pitanje. Mnogo je urađeno i u prethodnim vladama, kada pričamo o materijalnim davanjima, ali razmislite, mislim da ima mnogo prostora i za neka nematerijalna davanja, odnosno neke mere, kao što su, na primer, sada samo izdvajam, mera da se majkama ili roditeljima sa malom decom kada ide upis u vrtić da sedam dana tad imaju plaćeno, kada pričamo o privikavanju, itd. Znači, postoji mnogo načina i u tim nematerijalnim davanjima, ali ono što jeste u osnovi jeste da mi porodicu vratimo na pijadestal, tamo gde pripada u našem u društvu, da nju istaknemo i da ističemo važnost porodice za naše društvo i za našu državu jer bez zdrave i jake porodice plašim da ne možemo da govorimo o nekoj vitalnoj budućnosti. Takođe, kada govorimo i o vitalnosti i o budućnosti ne mogu da ne spomenem ni Kosovo i Metohiju. To je ono što moramo i dalje da nastavimo. Gospodin Dačić, tu je gospodin Selaković, kao i, naravno, gospodin Đurić kao ministar spoljnih poslova. Mi smo krenuli jedan proces odpriznavanja, mislim da diplomatskim putem moramo da nastavimo da se borimo za naše Kosovo i Metohiju, moramo da pomažemo naš narod na Kosovu i Metohiji. Opet, kao što pričamo o povezanosti, tu je demografija, jaka populaciona politika i da u narednim godinama radimo na tome. Pošto nemam više vremena, ono što želim na samom kraju da vam kažem jeste da će SPS u danu za glasanje podražiti vaš predlog za sastav nove Vlade. Želimo vam puno uspeha. Na nas možete da računate. Naravno, u političkom smislu, kao jedan veoma iskusan čovek tu je gospodin Dačić i verujem da ćete od njega takođe, kao i od svih nas imati punu podršku. Hvala. 

ANA BRNABIĆ: Hvala vam. Reč ima narodni poslanik Šaip Kamberi. 

ŠAIP KAMBERI: Hvala. Kao što je juče i rekao šef naše poslaničke grupe mi nećemo podržati izbor ove Vlade, a pokušaću i da navedem i neke razloge zašto. Izbor ove Vlade predstavlja politiku kontinuiteta, a ne suštinsku promenu u političkom pravcu ove zemlje. Dakle, nastavak politike koja je dovela do brojnih kriza, kako političkih, društvenih, tako i institucionalnih. Zato njen izbor deluje više kao pokušaj režima da održi privid reformi nego kao istinska tranzicija. Vlada se formira u senci izbornih nepravilnosti, narušene vladavine prava, atmosferi nazadovanja demokratije, jezikom mržnje prema neistomišljenicima, čak i kada su pitanju pripadnici većinskog naroda. Kažem, čak i pripadnici većinskog naroda zato što je jezik mržnje prema pripadnicima manjinskih naroda postao svakodnevnica predstavnika Vlade. Srbija bira svoju osmu Vladu za 13 godina. U proseku svaka Vlada je trajala kraće od dve godine, što dosta govori o političkoj nestabilnoj atmosferi u zemlji i privremenosti njenih institucija. Premijerov ekspoze na žalost negira aktuelnu političku krizu, niti nudi jasnu viziju za rešavanje ogromnih problema. Posebno je zabrinjavajuća činjenica da su pitanja manjinske politike ostala gotovo potpuno marginalizovana jer se u programu ne nude nikakva rešenja za decenijama nagomilavane probleme. U trenutku kada su međunacionalni odnosi i položaj manjina teški ovakav pristup ne doprinosi ni inkluziji, ni stabilnosti, niti njihovoj ravnopravnoj i ravnomernoj integraciji u državne institucije. Kod Albanaca je pitanje integracije u državne institucije, priznavanja diploma i prestanka procesa selektivne pasivizacije posebno izraženo. Ono što dodatno diskvalifikuje ovu Vladu jeste nedostatak političke hrabrosti da se suoči sa nasleđem prošlosti. Nijedna rečenica nije izgovorena o nasleđu prošlosti, ratnim zločinima i procesuiranju odgovornih. Prema Kosovu se nastavlja politika neprihvatanja činjenica i odbijanja suočavanja sa realnošću. Dakle, glava u pesak. Umesto da inicira proces suočavanja sa političkim i društvenim problemima koji su obeležili prethodne mandate, režim insistira na kontinuitetu izbegavajući odgovornost i bilo kakvu ozbiljnu autorefleksiju. U celini nova Vlada više liči na kozmetičku rekonstrukciju dosadašnjih vlada nego na neku novu političku eru. Režim, jasno je, nema nameru da se zaista menja, već samo da održi status kvo po novim etiketama. U tom smislu, građani i društvo u celini ostaju taoci jedne političke strukture koja sistematski izbegava odgovornost i dijalog, a umesto vizije nudi lojalnost partijskoj hijerarhiji i stabilokratiji, koja je urušila institucije i stvorila defakto hibridnu demokratiju. Po svemu sudeći manjine će nastaviti da budu marginalizovane, diskriminisane bez jasnog plana za njihovu integraciju u društveni život ove zemlje. Kolektivna prava se ne ostvaruju deklarativnim persononalnim rešenjima, nego konkretnim programima i konkretnim merama. Kao pripadnik albanske nacionalne manjine i kao njihov jedini politički predstavnik u ovom domu ističem da kandidat za ministra za ljudska i manjinska prava predstavlja jednu od najkontroverznijih kadrovskih rešenja. Njegovo imenovanje izaziva zabrinutost ne samo zbog njegove političke prošlosti, već i zbog poruka da je lojalnost režimu važnija od stručnosti, integriteta i političke odgovornosti. Vaš kandidat se u javnosti percipira kao političar bez jasnog programskog profila, ali sa snažnim vezama unutar vladajuće strukture, što ga čini primerom kadrovskog oportunizma. Njegovo prisustvo u Vladi se temelji na političkom pragmatizmu i potrebi za simulacijom inkluzivnost, naročito u pogledu predstavnika manjina. Korišćenje ovog kandidata kao alibi za navodnu zastupljenost Albanaca u institucijama države će biti štetno za stvarni interes Albanaca preševske doline, ali i za njihov odnos sa ovom državom. Zato se ja u ovom momentu distanciram od ovakvog izbora. Ovakav izbor postaje simbol instrumentalizacije manjinske politike u korist režimskog marketinga. U trenutku kada je potreban autentičan dijalog, iskrena integracija svih građana ovakvo imenovanje deluje kao ciničan potez koji služi jedino režimskoj propagandi. Ali, bez brige, vetrovi promena duvaju ovim prostorima. Oduvaće i vas. Mi ćemo biti strpljivi i uporni u našoj borbi za pravedniji položaj, a vi što se više opirete, tako će brže doći kraj. Hvala. 

ANA BRNABIĆ: Hvala vam. Za sve ove koji su tako glasno tapšali, pretpostavljam da i vi smatrate da kada gospodin Kamberi kaže Kosovo on misli Autonomna pokrajina Kosovo i Metohija, u skladu sa Ustavom Republike Srbije. Gospodine Kamberi, narodni poslaniče, poštujte Ustav Republike Srbije. Tako ja to shvatam. Idemo dalje. Reč ima dr Muamer Bačevac. 

MUAMER BAČEVAC: Uvažena predsedavajuća, uvažene koleginice i kolege, mi smo zadovoljni jučerašnjim ekspozeom i u većem delu stekao sam utisak kao da ga je pisao neki socijaldemokrata. Poziv na dijalog, poziv na razgovor, na kvalitetna rešenja su nešto na čemu treba insistirati. Mi smo svesni da su mladi ljudi i radno sposobno stanovništvo najveći potencijal koji ima svaka zemlja i naš zadatak kao društva jeste da te mlade ljude i radno sposobne ljude i radnike opskrbimo sa upotrebljivim znanjem i korisnim veštinama kojima će biti konkurentni svojim kolegama u okruženju i Evropi koji će obezbediti prosperitet i napredak naše zemlje. Stoga nam je jako bitno što ste u centar svog ekspozea stavili obrazovanje, reformu obrazovanja, kako ste vi tamo rekli, harmonizaciju obrazovanja, jednu sinergiju sa naukom, što je apsolutno neophodno u ovom trenutku i jednu sinergiju sa praktično potencijalima naše prosvete. Za SDPS je obrazovanje i briga o mladima na vrhu piramide društvenih delatnosti i pre tri godine kada smo formirali i dobili praktično ministarstvo kojim rukovodimo bilo je puno skepse i bilo je puno kritika, mislim na formiranje ministarstva u kojem smo objedinili dva resora – turizam i omladinu. Puno je ovo ministarstvo učinilo. Podsetiću da je ovim ministarstvom rukovodio jako dobro ministar Memić kao kadar SDPS i ono što nije možda rečeno, a što ja želim da podvučem jeste da nismo ostvarili samo napretke u polju turizma. Danas je Srbija na polju turizma jako vidljiva u Evropi i ono što najbolje pokazuje kvalitet turističke ponude jeste što ostvarujemo dohotke u vrednosti u milijardama evra. Znači, preskočili smo prvu milijardu i pravimo ozbiljne dobitke i stvaramo, praktično osnov za dalji razvoj naše privrede iz turizma. Međutim, ovo ministarstvo se bavilo jako puno i omladinom i bilo je puno ulaganja u razne omladinske projekte. Koliko je bilo napretka na ovom polju od strane ministarstva, ali i doprinosa Vlade koje je bilo posebno osetljivo na ovu temu, pokazuje eksponencionalni rast ulaganja države, odnosno ovog ministarstva u pojedinačne projekte koji su ostvarivali pojedinačne institucije ili lokalne institucije. Naime, svake godine je rastao budžet za ove projekte koje finansira ministarstvo, projekte udruženja jedinica lokalne samouprave, a koje su imale zadatak da standardizuju omladinski rad u sistemu neformalnog obrazovanja, da uređuju prostorne kapacitete, usluga za omladinsku politiku, da povećaju aktivnost i uključenost mladih u društvo, ravnopravne mogućnosti za razvoj potencijala mladih itd. Podaci su vrlo konkretni i oni ukazuju da smo 2023. godine, uložili kao ministarstvo 290 miliona i finansirali 168 projekata. U 2024. godini 323 miliona, odnosno 191 projekat, a za 2025. godinu budžet za omladinsku politiku će biti uvećan za 25% i iznosiće 425 miliona što je povećanje za 31%. Ovi podaci jasno pokazuju opredeljenost Vlade i želju ovog ministarstva da se bavimo mladim ljudima i njihovim problemima. Ministarstvo je za realizaciju projekta „Prestonica mladih“ obezbedilo 100 miliona dinara. Republika Srbija je u punoj meri prepoznala značaj ulaganja u prostore za mlade, kao preduslov za dostupnost kvalitetnih, ali naglašavam, besplatnih usluga mladim širom zemlje, sa posebnim osvrtom na mlade iz posebnih grupa. Upravo zbog toga je predloženo uspostavljanje sedam omladinskih centara u Nišu, Subotici, Novom Pazaru, Somboru, Zrenjaninu, Vranju, za šta se opredeljuje 418 miliona dinara. Naglašavam, Novom Pazaru, kao gradu sa najvećim brojem mladih ljudi će se izgraditi možda i najveći centar, omladinski centar u ovom delu Evrope na 6000 metara kvadratnih i praktično za to će država Srbija opredeliti 980 miliona dinara, a završetak će biti za dve godine. To je od ogromnog značaja za mlade ljude u Novom Pazaru, a nabrojao sam još šest većih centara u državi u kojima će se graditi ovi centri. Naravno, jako je bitno da država pokaže pravednost na svim njenim poljima, i ono što znamo da u nekim gradovima postoje besplatni udžbenici, dok to drugi gradovi koji su uglavnom siromašniji nemaju, je nešto što treba pod hitno ispraviti. Vi ste, uvaženi mandataru, napomenuli da jedan od glavnih zadataka jeste da sprečimo migracije, jer naši ljudi dobro znaju kad nam drugi skinu kajmak ostaje obrano mleko i tu nema mnogo šta sa njim činiti. Zato sve ono što ste predložili je odlično. Juče ste citirali delove himne koji govore o sabornosti. Verujem da ste mislili svih građana Srbije, jer u ovoj državi ne živi samo većinski srpski narod, već 25% građana čine i manjinski narodi. To treba uvek naglasiti i o tome voditi računa. Želim da kažem da je najbitnija stvar da izgrađujemo pravedno društvo, odnosno društvo jednakih šansi. Završiću s tim da, početak ove himne počinje Bože pravde, i tvorac je znao da bez pravednog društva, društva jednakih šansi mi nemamo neku mogućnost da pravimo modernu i jaku državu. Stoga želim da najavim da ćemo mi podržati vas kao mandatara, mislimo da imate dobru ekipu i da ste kao karakter odlična osoba da sprovede dijalog i reši, da kažem, dosta napetu situaciju u državi i na ovom putu stabilizacije, napretka naše države, računajte na podršku Socijaldemokratske partije Rasima Ljajića. Hvala vam. 

ANA BRNABIĆ: Hvala vam. Reč ima narodni poslanik Ana Krstić. Izvolite. 

ANA KRSTIĆ: Hvala. Kao što smo već istakli naša poslanička grupa neće podržati izbor ove vlade, budući da je ovo vlada kontinuiteta i po sastavu i po ciljevima koji su izneti u ekspozeu. Većinom su prisutni isti ljudi, imamo i nekoliko zamena u resorima, ali bez objašnjenja zašto. Postavlja se pitanje zašto neko nakon samo godinu dana rada u jednom resoru, sada prelazi u drugi. Lično ne vidim racionalno objašnjenje, pa molim da se taj deo pojasni. Kao pravnik, moram posebno da se osvrnem na predlog za ministra pravde. Zanimljivo, osim nekoliko rečenica mandatara koji je juče govorio o bogatom iskustvu kandidata, nismo o tome čuli ništa više, a upravo taj primer dobro ilustruje zašto ova Vlada ne može da dobije našu podršku. Evo tri konkretna primera. Podsetiću širu javnost na činjenicu da je gospodin Vujić kandidat za ministra pravde 15 godina na čelu Pravosudne akademije, a da smo u septembru 2023. godine u prenosu uživo gledali kandidata kako na prijemnom ispitu za ovu instituciju čita unapred pripremljene odgovore. Jedan od članova Komisije skrenuo je pažnju da kandidat odgovara od reči do reči identično onome što piše unapred pripremljenim odgovorima. Sam gospodin Vujić je u intervjuu nakon ovog događaja rekao da je on lično odgovoran za to što su odgovori dospeli do kandidata, jer samo on ima pristup pitanjima i spremnim odgovorima. Ipak, to ga nije motivisalo da podnese ostavku, već je ovaj slučaj završen pukom diskvalifikacijom kandidata koji je varao, bez ulaženje u pitanje ko mu je omogućio da vara i da li je to usamljeni slučaj ili ustaljena praksa. Zatim, januara prošle godine DRI je ponovo konstatovala da je Pravosudna akademija teško kršila obavezu dobrog poslovanja time što kontinuirano suprotno važećim propisima vrši isplatu plata korisnicima početne obuke i nakon što su tu početnu obuku završili i to u dužem vremenskom periodu. Zatim je DRI obavestila o svemu tome i Narodnu skupštinu i zatražila od upravnog odbora Pravosudne akademije razrešenje odgovornog lica, odnosno direktora Pravosudne akademije. Gospodin Vujić i pored toga i dalje ostaje na čelu ove institucije bez ikakvih posledica. Treće, ali samo na prvi pogled manje važno, sudskim poravnanjem od juna prošle godine zvanično je utvrđeno da je Pravosudna akademija institucija koja bi trebala da bude stub etičkog ponašanja u pravosuđu, neovlašćeno preuzela i objavila više autorskih tekstova kršeći time autorska prava dvojice autora. Ti tekstovi su objavljeni na zvaničnom sajtu Akademije koji je u međuvremenu ugašen. Akademija jeste obavezna da autorima isplati naknadu i javno objavi taj tekst poravnanja. Dakle, obaveza je ispunjena iako je do same objave bilo neprirodno teško doći, čak i onima koji znaju šta traže. Sve ovo navedeno nisu glasine već činjenice dokumentovane od strane zvaničnih državnih institucija. Dakle, suda, DRI, pa i same Pravosudne akademije. Ovi primeri jasno ilustruju u kojoj je meri gospodin Vujić spreman da postupa u skladu sa zakonom, kakvi su njegovi etički okviri, kao i u kojoj meri je spreman da preuzme odgovornost za rad institucije na čijem čelu se nalazi. Mi smo stava da ove situacije predstavljaju osnov za razrešenje ili makar ostavku, a ne preporuku za mesto ministra. Iskoristiću ovu priliku da predloženom mandataru postavim jedno po mom mišljenju veoma važno pitanje. Iako je ova tema više puta bila otvorena u prethodnim raspravama, čuli smo je i juče, smatram da je sasvim opravdano ponovo je aktuelizovati, pošto je pred nama nova Vlada, pa se sa pravom postavlja pitanje da li će ona imati drugačiji stav i odnos o istom pitanju od prethodne. Naime, volela bih da znam kako mandatar ocenjuje odluku prethodne Vlade da ukine status kulturnog dobra kompleks zgrada Generalštaba Vojske Srbije i Crne Gore i Ministarstva odbrane u Beogradu? Podsećam da je ova odluka doneta bez saglasnosti Republičkog zavoda za zaštitu spomenika kulture i u suprotnosti sa Zakonom o kulturnom nasleđu, što je i sam Zavod zvanično saopštio. Dakle, uz kršenje zakona kakva je poruka time poslata građanima? Uprkos tome, u maju prošle godine Vlada je potpisala ugovor sa kompanijom Džareda Kušnera, a snažno protivljenje ovoj odluci koja, tek uzgred rečeno, nema ni formalno obrazloženje u "Službenom glasniku" iskazale su SANU, brojni ugledni stručnjaci iz oblasti arhitekture, urbanizma, poznavaoci kulturne baštine. Podneto je i više inicijativa za ocenu ustavnosti i zakonitosti Ustavnom sudu, a epilog još čekamo. Zato vas pitam, kao čoveka od struke i integriteta, da li ste spremni da preispitate ovu odluku, uvažavajući glas struke, pravni okvir Republike Srbije i odgovornost države prema sopstvenom istorijskom i kulturnom nasleđu? Mehanizmi za to postoje, samo je pitanje političke volje. U osetljivoj situaciji u kojoj se kao društvo nalazimo, stava smo da bi takav postupak nove Vlade doprineo tako često spominjanom smirivanju tenzija i pokazao da kod svih nas u ovim danima podela postoji isti zajednički sentiment prema onome što ova zgrada simbolizuje. Nesporno je da jedna odgovorna Vlada mora da razmišlja o ekonomskim aspektima, najboljoj upotrebi državnog zemljišta, o diplomatskim odnosima, o raznim faktorima pri donošenju određene odluke, no sada opasno pada u drugi plan kako je zgrada Generalštaba uopšte i stradala? Jasno je da njenu obnovu niko drugi ne treba da radi osim nas i mislim da je to nesporno velikoj većini birača svake političke opcije. To nije samo pitanje arhitekture, nego i samopoštovanja i negde se mora podvući crta, a vi ste sada u prilici da to uradite. Hvala. 

ANA BRNABIĆ: Hvala vam. Reč ima narodni poslanik Marijan Rističević. 

MARIJAN RISTIČEVIĆ: Dame i gospodo narodni poslanici, odmah na početku da kažem da me je na određeni način, kako to mladi kažu, budući premijer a sadašnji mandatar kupio, a reći ću i zašto. Dakle, svoj govor je počeo govorom Miloša Obrenovića, a vi, bezglava 50.37 srpska gospodo, koji ste sada dobacili, treba da znate da su ovu državu pravili seljaci, modernu srpsku državu, stvaraoci moderne srpske države su bili seljaci. Pravi je nonsens i pravo je čudo da su seljaci stvarali državu, polupismeni, nepismeni, ali ću vam reći - usmeni i mudri. Stvarali su tu državu da bi je danas akademska zajednica, veliki deo akademske zajednice, bezglava srpska gospoda rušili. To je za mene na određeni način neprihvatljivo. Kada ulazite u Narodnu skupštinu koju ste želeli da spalite više puta, jednom poluuspešno a drugi put bezuspešno, ovaj trag na ovom tepihu o tome govori šta su bile vaše namere, treba da znate kad ulazite u Narodnu skupštinu imaju dve skulpture. Na desnoj strani je Karađorđe, on drži tri prsta sastavljena ovako, prema nama, vaši prsti su okrenuti prema inostranstvu i pokazuju ovako - koliko? Ne pita vas zašto, već za koliko vi unutra sarađujete sa ovima spolja koji imaju nameru da sruše državu? Karađorđe kaže - čuvajte mi državu, sabornost, država je zajednica ljudi. Sa druge strane imate Dušana Silnog, koji se meni dopadao možda i zbog teritorije, ali da se razumemo, pre svega zbog Zakonika. Car Dušan drži Zakonik. A šta drži u desnoj ruci? Drži topuz. To je neko vešto uradio od majstora koji su stvarali tu skulpturu. Buzdovan je moć države da sprovede zakone. Karađorđe kaže - čuvajte mi državu, a ovaj daje uputstvo - država se čuva sprovođenjem zakona. Država koja nema moć da sprovede zakon i nije neka država. Za mene je država moć da se sprovedu zakoni. Što se tiče ekspozea, na više tačaka sam se osvrnuo, pre svega na obrazovanje. Ja sam poljoprivrednik, u toku je setva, u setvi seju kultivisane biljke. Inače, ako to ne uradimo, a i među vama ima poljoprivrednika, na njivama će se pojaviti korov, to je sigurno. Vi možete pokušati kasnije da zalivate taj korov, ali roda biti neće. Za mene je obrazovanje pre svega setva znanja, ukoliko na njivi na posejete ove godine, izgubićete jednu godinu, ali posledice ćete imati duži niz godina zato što ste preskočili setvu jedne godine i niste kultivisali te biljke. Ukoliko ne posejete znanje, na fakultetu će nići neznanje i te posledice će takođe kao na njivi, sa kojom sam poredio, biti dugogodišnje. Dakle, to znanje, posebno ono koje treba da bude primenjivo, filozofa je meni puno, svako je danas filozof. Poljoprivredni fakultet je popunjen sa 37% upisanih studenata, a filozofski fakulteti 85%. Pa, vas i sebe pitam, da li će nam traktore voziti filozofi i obrađivati njive ili će prihod donositi radnici u industrijskim zonama, seljaci na njivama. Čista moja dilema je da nam više trebaju traktoristi, inženjeri poljoprivrede, nego filozofi, jer svako od nas danas može da bude filozof, pa, recimo i onaj koji će nas juriti po ulici. Zašto ovo kažem? Dame i gospodo, vi što galamite, bezglava srpska gospodo, vi ste krenuli u Strazbur biciklom, a od svog tog bicikla ja polupronicljivi seljak sam video pedalu. Da li verujete da sam video pedalu? A znate zašto? Profesor koji ne predaje, profesori, za mene nije profesor. Student koji ne studira, za mene nije studen, možda je bio student u pokušaju kao neki ovde što studiraju 23 godine, a uslov za penziju je 15 godina. Pa, ljudi on je student penzioner. Ko ne studira i ko neće da predaje, šta sam rekao, pedala. Što bi naš narod rekao, noga u zadnji deo tela i napolje, da oni koji žele da predaju i da studiraju mogu to da čine. Državni fakulteti, zgrade, oprema, sve je državno. Mi smo svojom nepažnjom prepustili upravljačka prava profesorima i studentima koji to čak neće da budu, prepustili upravljačka prava i dali im finansije da vrše usluge obrazovanja. Oni to ne rade. Sasvim je normalno da država povrati svoju imovinu, izbaci, pedalira one koji to ne žele i da normalno mogu da studiraju oni koji hoće. Neprihvatljivo je da grupa, maltene, terorističke ćelije, plenumi, iz političkih razloga, baveći se politikom na univerzitetima, koja je zabranjena Zakonom o visokom obrazovanju, da sprečava one koji žele da studiraju, to je za mene i za vladajuću većinu neprihvatljivo. Imate jednog koji vam se pridružio juče, dobro nam otišao, super, mnogo ste dobili i tako dalje. Rešenje je u tome, da danas izaberemo vladu. Vi nama predlažete ekspertsku vladu, vladu narodnog poverenja. Pazite, oni i vlada narodnog poverenja, gle čuda. Pa, onda šta beše, prelazna ekspertska vlada, koja još jedna, tri vlade su nam predložili. Pa, vi ste predložili jednu vladu nego u Libiji. Libija ima koliko ja znam dve vlade, a vi ste nama predložili prelaznu ekspertsku i opšte narodnu ili narodnog poverenja. Jedinu vladu koju bi vi mogli da stvorite, bezglava srpska gospodo, je vlada opšte narodne propasti. Kada bi vi vladali ovom državom naša trobojka ne bi bila trobojka, naša trobojka bi bila bele boje, a himna nam ne bi bila "Bože pravde" himna bi onda bila - Bože sačuvaj od ovog zla, ako bi vi vladali. Tako, dame i gospodo, iz ekspozea sam pogledao malo i poljoprivredu. Malo to treba i proširiti. U poljoprivredi smo napravili greške pre svega što smo poštovali udruženja koja su politički izdanci političkih partija i novac smo dali isključivo za biljnu proizvodnju, kao da se ne dignu, da im damo pare itd. Mi im dali pare, a oni se još više digli. Znači, to je bila greška koju jesmo mi napravili, ali ste vi to tražili, na način što ste vršili drumsko razbojništvo. Moj stav je bio – ko blokira put, taj sprečava slobodu kretanja, a vi sprečavate i mnogo čega drugog, da se krivično delo procesuira, a predmet kojim se vrši krivično delo, i na tome ću insistirati, oduzme do okončanja sudskog postupka, to je normalan, regularan slučaj. Oni koji blokiraju, zauzimaju fakultete, receptura je Amsterdam. Pa kada već jašete na onim pedalama i biciklima, da svratite malo u Amsterdam, pa da pitate kako su preksinoć prošli studenti koji su samo na nekoliko sati blokirali fakultete u Amsterdamu. Samo to pitajte. A godinu dana ranije ponovo su u Holandiji pokušali na nekoliko sati da blokiraju fakultete i dobili pedalu. Pitajte Donalda Trampa šta je uradio. Vi ste govorili da je Amerika svetionik demokratije. Gde je onaj što je dogovorio kada Šiptari da proglase nezavisnost? On je Ameriku zvao svetionikom demokratije. Kako svetionik demokratije to rešava? Tako lepo što Tramp kaže – ko tamo legne negde, odmah se uhapsi sa crvenim nekim šapama i zdravo, doviđenja. Druga stvar, ko na univerzitetima nezakonito u Americi pravi proteste, tu se obustavlja finansiranje celog univerziteta da bi se uspostavio red. E sva ta demokratska dostignuća imala su dobru praksu demokratskih zemalja, po meni, ja sam seljak čovek i mnogo se po tome razlikujem od nekih mojih kolega, ja sam za to da se vaš zakon sile spreči silom zakona, na koju država ima pravo, i to sam govorio. Nemoguće je tolerisati antilevičarski, anarhistički, razne te antiverske svakojake te pokrete. Vi tražite vladavinu prava tako što tražite revolucione sudove i revolucionu pravdu. Kakva je to onda vladavina zakona? Kakva je vladavina zakona kada tražite poštovanje Ustava, a danas i juče ste došli sa tri predloga? U Ustavu u članu 2. kaže – niko ne može da prisvoji suverenitet građana, niti da uspostavi svoju vlast bez slobodno izražene volje građana. Slobodno izražena volja građana je jasna, a vi tražite da građani glasaju za nas, a da mi njihovu slobodno izraženu volju prenesemo na vaše tri vlade? Da vam nije mnogo? Što kaže Milošević – malo morgen, makar što se mene tiče. E, sada o onome što sam o poljoprivredi hteo da kažem. Znači, mi želimo i verujem da ćemo u narednom periodu popraviti situaciju. Zbog vaših radikalnih udruženja, blokada puteva pogrešno smo usmerili novac, dajemo gotovo milijardu. Te pare treba da uložimo u investicije, obnovu prehrambenog suvereniteta i prehrambene sigurnosti građana, potrošača, treba da imamo sezonske podsticaje, tržišne, javne intervencije, da kada cene padnu ispod nekog nivoa, a investiramo u voćnjake, stoku itd, da bi to sačuvali, moramo da intervenišemo, da očuvamo dohodovnu sigurnost gazdinstava, što do sada nismo mogli. Jedna ministarka je sarađivala sa vama, ona je napravila put koji je u poljoprivredi takođe stramputica i mi se moramo vratiti na put. Bez investicija nema rasta. Mi ne možemo, kako neki vaši pričaju, da na velikim površinama stvorimo veliku poljoprivredu. Mi veliku poljoprivredu treba da stvorimo velikim prihodima po jedinici površine, dakle, da naše poljoprivredno zemljište, zahvaljujući podsticajima koje treba na to navlačiti, bude popunjeno uslovnim grlima, voćem i povrćem i da po hektaru, umesto 1.500 evra maksimalno po hektaru, ostvarujemo prihod koji je 10.000 evra i koji nam diže prerađivačku industriju i iz koje kroz poreze možemo da vratimo novac u budžet i iz koga dodatno možemo da finansiramo razvoj u tom smeru. Moram priznati da smo do sada u tri ili četiri saziva, a ima i vas koji ste tu bili, imali podršku za tu vrstu poljoprivrede, ali kada je došlo do protesta koji su nam novac odveli u drugom smeru, meni je žao što tada nismo dovoljno tvrdi bili i što nismo omogućili da se poljoprivreda razvija, da stičemo što veći dohodak, da imamo sigurnost države od mogućih vojnih i ekonomskih pritisaka, zaraznih bolesti, budući ministre, koje mogu da dovedu do toga da ne možemo da uvezemo. Recimo, u mesu smo zavisni, 50% svinjskog mesa nam je uvoznog porekla. Možemo doći u poziciju, ukoliko to ne uradimo, mogućih ekonomskih, vojnih pritisaka i zaraznih bolesti da budemo zavisni od uvoza. Ako njega ne bude, tući ćemo se oko šnicle mesa. E, to je ono što bih ja voleo da se desi u poljoprivredi. Na kraju, poruka za tužioce i sudije – sudije i tužilaštvo treba da gone krive, a ne nevine. Nevine treba da štite, a da kažnjavaju krive. Ne samo da bi se zlo koje ste počinili kaznilo, nego da bi se i novo sprečilo. Država je zajednica ljudi. Država mora da štiti ljude od neljudi. Ja sam dao zakletvu ovoj Skupštini, a ne pred WCO. U ovoj Skupštini sam dao zakletvu da ću braniti državu Srbiju, da ću braniti narod, da ću braniti Ustav, ljudska prava i građanske slobode. Ja ne branim vlast. Nikada nisam bio izvršna vlast. Ja branim državu Srbiju i njeno pravo da postoji. Hvala. 

ANA BRNABIĆ: Hvala vam. Reč sada ima narodni poslanik Stefan Janjić. Izvolite. 

STEFAN JANJIĆ: Uh, dobro. Gospodine Macut, imate veliki plus od svih nas zbog ekspozea koji je bio veoma kratak. Vidi se da ste pustili Chat GPT, veštačka inteligencijo, napiši mi ekspoze, neki citat. Shvatili ste svoju ulogu, ne pitate se ništa, pa se niste ni trudili oko ekspozea. To je i prethodnik Vučević isto radio, ali bio je previše sujetan, pa je dodavao, dodavao, ubio nas ovde četiri sata, 65 stranica, i na kraju vlada 350 dana, gotova. Trideset jedna strana vaša, znači, očekujem jedno šest meseci, otprilike. E sad, kad smo kod Vučevića, tu je sedeo na vašem mestu isto kada smo mu rekli da mu neće Vlada potrajati, smejao se. Gde je sad? Eno ga, baulja hodnicima Vlade, dolazi u Skupštinu. Gledajte ovu sliku, gospodin Vučević u Skupštini, tu je i Milenko, bravo Milenko, Dodik i flaša. Flaša rakije nasred stola. Ko je odobrio tu flašu? Gospođo Brnabić, jeste li vi odobrili unošenje alkohola? A gledajte kako ponosno nosi bedž: „I ja sam ćaci“, za razliku od svih vas. Gde su vam bedževi: „I ja sam ćaci“? Evo, ostali u hodniku. Poskidali ste, a? E sad, vaša Vlada. Predlog Vlade, dobro, niste se ni pitali ništa, mnogo spornih imena, ali najsporniji je Dejan Vuk Stanković. Evo ga gospodin tamo. Gledajte kako lepo, evo ga na „Informeru“. Op, u nos. E, nije to mnogo ni sporno. Ali pun internet svedočenja nekih devojaka, studentkinja, nismo izmislili, evo, uđite, izlaze sa optužbama za seksualno uznemiravanje. Ne znam da li je istina, ne znam. Ali, pazite sad ovo, tobož nam je rečeno kako je to zbog toga što će Dejan Vuk Stanković da bude ministar prosvete. A ja sam našao emisiju na vašoj televiziji „Hepi“, 9. maj 2021. godine, dva sagovornika, nijedan od njih nije gospodin, javlja se žena, kaže: „Dejan Vuk Stanković je nešto učinio njenoj ćerki“, mnogo gore neko seksualno uznemiravanje. Da je to kojim slučajem neko sa strane opozicije, pa na „Informeru“ bi bile specijalne emisije, gosti, svedočanstva itd. Što ste izabrali takvog čoveka u Vladu? Bez obzira da li je istina, bez obzira. Znači, postoje osnovane sumnje, neko je to izrekao i vama je to sve u redu. Ovde generišete nasilje stalno. Napali ste Albijanića. Okružili ste ga kao hijene. Braunovića više nema. Ružić ne znamo gde je, da li je mogao da dođe u Skupštinu, nemam pojma. Znači, bežanija. Gospodo, vi ćete da tražite dva svedoka i kod notara da niste bili u SNS-u, overeno, kao Milenko kad je molio u DSS-u da se obrišu svi transkripti govora gde je vređao Vučića. Jel znate da je to radio? Vidim, sada me gledate pošto ste ponosno rekli kako ste vi ćaci. To ste rekli - i ja sam ćaci. Nemojte to da pričate, vi niste ćaci. Vi ste nulti ćaci. Od vas je krenuo ceo pokret ćaci. Na kraju, što bi rekla čuvena izreka - ko se lača mati, na kraju će da da prelaznu Vladu. Hvala. Prijatno. 

ANA BRNABIĆ: Jeste li završili? A završili ste? Nisam ispratila uopšte. Reč ima Milenko Jovanov. 

MILENKO JOVANOV: Naravno da prelazne vlade neće biti. To je jedino što je suština onoga što je govorio. Dakle, sve ovo ostalo je stvarno ispod svakog nivoa i kriterijuma da se uopšte komentariše. Znate, kada jedan advokat sebi dozvoli da iznosi laži i da kaže - pa ja ne znam jel to istina, ali, eto, priča se. Pa, priča se i po Voždovcu da je on maltretirao u seksualnom smislu kozu, pa to ne znači da mi sada ovde treba da pričamo o tome - eto, on je obavljao poslove sa kozom, ali ne znam da li je to istina. Pa, na šta to liči? Kako ga nije sramota? Dakle, prelazne vlade neće biti iz prostog razloga što mi sa ovakvima ovde sedimo zato što moramo, ali sa njima koaliciju da pravimo nećemo nikada. Hajde sada da pogledamo kako izgleda ta priča o prelaznoj Vladi u političkom smislu. O tome je govorio njegov lider juče kud i kamo ozbiljnije od ovoga što smo sada imali prilike da slušamo. Dakle, mi imamo sada faktički tri grupacije na političkoj sceni. Jedna je vlast, druga je parlamentarna opozicija i treća su ovi ljudi koji su na ulici, koji neće da imaju nikakve veze sa njima. Od te tri grupacije, dve neće prelaznu Vladu. To je vlast i to je grupacija ovih studenata, plenuma i tako dalje. Znači, samo oni hoće prelaznu vladu. Niko drugi ne traži prelaznu vladu i Nata banana sa Univerziteta u Nišu. Niko drugi to ne traži. Dakle, od tri politička faktora, dva neće. Prema tome, propala vam je ideja, niko ne želi to, a vaša ideja da se preko prelazne vlade nekako oporavite od političkog nokauta koji ste doživeli od vaših pristalica neće vam proći na taj način. Pokušajte nekako drugačiji. Juče ste možda zaličili da možete da se oporavite, jer ste pokušali da vodite nekakav smisleni dijalog. Danas, ovako, vraćate se na početna podešavanja i sada vidite da imam i te kako osnova za tvrdnju da je opozicija kriva za sve ovo, jer ovako se ne kanališe političko nezadovoljstvo, nego politikom. A ovo, ovo nije politika, nego budalisanje i niko za takve neće da glasa. 

ANA BRNABIĆ: Gospodine Jaćiću, po kom osnovu ste se javili? 

STEFAN JANJIĆ: Spomenuo me je. Replika.

ANA BRNABIĆ: Advokat sa Voždovca, to ste vi, jel? Znači, na Voždovcu ne postoji nijedan drugi advokat, samo vi? Ljudi, molim vas. Ja sam mislila da ste se prepoznali u ovoj kozi, ali ne dam repliku besmisleno. Reč ima Boris Bajić. 

BORIS BAJIĆ: Poštovana predsednice Narodne skupštine, poštovani kandidati za predsednika i članove Vlade Republike Srbije, dame i gospodo narodni poslanici, na samom početku želim da istaknem da će poslanička grupa Savez vojvođanskih Mađara podržati izbor Vlade Republike Srbije. Takođe želim da istaknem inašu nameru da i dalje aktivno učestvujemo u radu Vlade na nivou državnih sekretara i da dajemo svoj doprinos u različitim oblastima društvenog života. Svedoci smo svi da se poslednjih nekoliko meseci mnogo manipulisalo emocijama ljudi. Mora se prestati sa konstantnim i namernim podgrevanjem negativnih emocija zarad postizanja političkih ciljeva i moramo se vratiti institucijama. Moramo da radimo. Ovo je svakako jedan od načina da doprinesemo tome, da razgovaramo, razmenjujemo ideje. Kritika, naročito konstruktivna je uvek dobrodošla. Ona pokreće promene i inspiriše rast i razvoj, ali treba razlikovati kritiku od anarhije, jer dok kritika ima cilj i smer, anarhija nas vodi u haos i potpuno je neprimerena kao vid političke borbe. Iz tog razloga moram da iskažem zadovoljstvo atmosferom u sali juče i danas jer smo se značajno popravili. Ušli smo u drugi kvartal ove godine i zaista nema vremena za gubljenje. Velika većina građana, nezavisno od njihove političke opredeljenosti, želi normalan život u svim sferama društva. Ljudi žele rad i razvoj, a pre svega mir i stabilnost. Savez vojvođanskih Mađara, na čelu sa našim predsednikom dr Balintom Pastorom, je politička organizacija koja uvažava emocije, ali odluke donosi na osnovu logičkog promišljanja, činjenica i rezultata. U ovom slučaju, na osnovu analize urađenog i sprovedenog, a prethodno dogovorenog programa rada koji je obuhvaćen našim sporazumom o saradnji, sve u najboljem interesu kako pripadnika naše zajednice, tako i svih građana Republike Srbije. Smatramo da je dosadašnja saradnja bila veoma korektna i konstruktivna. Mnogo smo postigli u prethodnom periodu. U brojnim oblastima života ostvaren je značajan napredak koji se pozitivno odražava na kvalitet života ljudi. Ogleda se to u infrastrukturi, ekonomskim pokazateljima, platama i penzijama. Savez vojvođanskih Mađara zalaže se da nova Vlada omogući ravnomeran razvoj Republike Srbije kao i do sada. Naravno, nama je najbitnija Vojvodina sa svojim gradovima i selima. Mi kao spona između Republike Srbije i Mađarske, uz podršku koju smo imali u prethodnom periodu kako u Republici Srbiji, tako i od Vlade Mađarske, dali smo svoj veliki doprinos pored tradicionalnih oblasti kojima se po prirodi stvari bavimo, a to su obrazovanje, kultura, službena upotreba jezika i pisma, podrška našim crkvama i verskim zajednicama i u drugim oblastima koje nisu tipične za jednu manjinsku stranku, a to su bezbednost građana, razvoj infrastrukture, preduzetništvo, poljoprivrede, turizma i sveukupne ekonomije naše zemlje. Zalažemo se za dalju realizaciju dogovorenog iz koalicionog sporazuma, kao i svih ostalih projekata i aktivnosti koje služe na dobrobit građana Vojvodine i Republike Srbije. Naveo bih samo neke. Važni su nam lokalni infrastrukturni projekti u sredinama gde žive pripadnici naše zajednice, izgradnja i rekonstrukcija državnih i lokalnih puteva, ulica i pruga, prečistači otpadnih voda, kanalizaciona mreža, razvoj turističkih potencijala Vojvodina. Isto tako, kao što je već spomenuo naš predsednik dr Balint Pastor u svom izlaganju, važno nam je da se otvori dijalog i donese zakon o finansiranju Vojvodine, da se reši status penzijsko-invalidskog osiguranja poljoprivrednih proizvođača na način da se doprinosi plaćaju srazmerno prihodu, odnosno ekonomskoj snazi gazdinstva. Za rad i razvoj naše domovine imaćete našu punu podršku, konkretan program koji je po svojoj prirodi strateški dokument koji obuhvata gotovo sve važne društvene oblasti i koji je izrađen uz konsultacije sa ljudima na terenu, koji odgovara njihovim realnim potrebama i životnim okolnostima, a potom pronalaženje partnera za realizaciju i sama realizacija našeg programa suština je našeg delovanja, a ne performansi i zanimljivi nastupi na društvenim mrežama. Imamo tu privilegiju da imamo snažnu podršku mađarske Vlade i gospodina Viktora Orbana zahvaljujući mudrosti i viziji našeg pokojnog predsednika gospodina Ištvana Pastora, SVM-a i naravno rukovodstva naših država Republike Srbije i Mađarske. Uspeli smo da prekoračimo svoju senku, postignemo pomirenje i izgradimo stratešku saradnju koja je na istorijskom maksimumu. Dajemo time pozitivan primer i svojoj deci i drugim narodima. Mađarska nam je uvek pouzdan oslonac u međunarodnim organizacijama. Tu je i vojna saradnja, saradnja u oblasti energetika. Srbija je u proteklom periodu skladištila gas u Mađarskoj i omogućavala neometani tranzit gasa preko svoje teritorije u Mađarsku. Gradi se zajednički naftovod koji će obezbediti mnogo veću energetsku bezbednost obe zemlje, kao i tri dalekovoda koji će nesumnjivo ojačati kapacitete i povezanost. Mora se napomenuti da je Mađarska danas četvrti ili peti partner u oblasti trgovinske razmene, a pre deset godina nije bila ni među prvih 15. Želim da istaknem da mi u SVM ne sedimo skrštenih ruku. Kao rezultat nastavka našeg programa za ekonomski razvoj mađarske zajednice u Republici Srbiji prošle godine su dodeljena sredstva za 1.811 novih korisnika. Od ove godine intenzivno radimo na izradi nove strategije za ekonomski razvoj. trudimo se da pomognemo i mladima i porodicama kroz stipendiranje učenika i studenata, izgradnju i funkcionisanje domova učenika, studentskog doma „Evropa“, sportskih akademija. Mislim da je iz navedenog jasno da smo se kao stranka organizovali pre svega oko konkretnih zadataka i ciljeva, a ne oko funkcija, sve u interesu svoje zajednice i građana naše države, da nama u SVM normalnost, pristojnost, rad i prosperitet nemaju alternativu. Trenutak je da svi pokažemo zrelost i snagu. Siguran sam da predložena Vlada poseduje ove kvalitete. Ekspoze mandatara profesora Macuta je sveobuhvatan, sturkturiran na način da se dotaknuo svih važnih oblasti života, ponudio rešenja za konkretne životne situacije. Sam profesor Macut, pored biografije koja je impresivna, ostavlja utisak smirenog intelektualca bez sujete, spremnog na požrtvovan rad i dijalog koji nam je svima potreban. Svet se stalno menja i postavlja pred nas svoje izazove koji su brojni. Smatram da je predložena Vlada sposobna i spremna da odgovori tim izazovima, kako na unutrašnjem, tako i na spoljno-političkom planu. Predloženi članovi Vlade poseduju stručnost, iskustvo i rekao bio odlučnost potrebnu za donošenje odgovornih i efikasnih odluka. Želim vam puno uspeha u radu i poručujem da ćete u SVM, na čelu sa našim predsednikom dr Balintom Pastorom, imati pouzdanog i konstruktivnog partnera. Hvala vam. 

ANA BRNABIĆ: Hvala vam. Reč ima docent dr Rastislav Dinić. 

RASTISLAV DINIĆ: Zahvaljujem, predsedavajuća. Počeo bih jednim citatom – srpski narod doživljava teške dane, u ovim sudbonosnim časovima dužnost je svakog Srbina, svakog pravog rodoljuba da svim svojim snagama pomogne da se u zemlji sačuva mir i red, jer je samo tako moguće da se uspešno izvrši veliko delo nacionalne obnove otadžbine i našem napaćenom narodu obezbedi bolja budućnost. U trenutku kada ogromna većina našeg naroda jasno uviđa da je to jedini put našeg nacionalnog spasenja, šaka tuđinskih plaćenika i sabotera, po naredbama zločinačkog boljševizma, svojom bezumnom akcijom dovodi u pitanje sve napore na sređivanju naših prilika i namerno pokušava da u zemlji izazove požar uništenja i istrebljenja, u varljivoj nadi da će time nešto pomoći svojim gospodarima. Razbojničke banke sastavljene od komunista i odbeglih robijaša koji su se odmetnuli od vlasti upropašćuju narodnu imovinu, ubijaju i pljačkaj naše sugrađane i ugrožavaju živote nevinih žena i dece. Ne, ovo nije deo iz ekspozea dr Lazara Macute, koji smo imali prilike juče da čujemo, ovo nije deo, mada razumeo bih zašto biste mogli da ih pomešate, da pomislite tako nešto. Ovo nije neka izjava Dejana Vuka Stankovića koji objašnjava kako se treba obračunati sa blokaderima. Ne, ovo je, mada jeste, autor jeste bio ministar prosvete, u pitanju je Velibor Jonić, a ovo je odlomak iz „Apela srpskom narodu“, tog sramnog dokumenta napisanog i objavljenog 13. avgusta 1941. godine. Dok sam slušao juče ekspoze novog mandatara, u više navrata mi se učinilo da čujem besmrtni duh Velibora Jonića. Čujem pozive da se još jedom obračunamo sa borcima za slobodu, da se obračunamo sa ljudima koji se bore za vrednosti, jednakosti, pravde, slobode, patriotizma. Puno je vremena posvetio gospodin Jonić, pardon, mislio sam naravno gospodin Macuta, puno je vremena posvetio gospodin Macuta obrazovanju. Međutim, on o obrazovanju ne govori konstruktivno, on o obrazovanju govori kao o nečemu što treba pripitomiti, disciplinovati, kazniti. O studentima i profesorima govori kao o teroristima. Na taj način govorili su i njegovi prethodnici iz Vlade gospodina Miloša Vučevića, na taj način govori Aleksandar Vučić, koji profesore i studente optužuje da su kriminalci, članovi kriminalnih klanova. Na taj način režim govori o akademiji, o prosveti generalno. Ja dolazim iz Niša, dolazim sa niškog univerziteta na kome već nekoliko dana traje besramni pokušaj, već nekoliko nedelja traje besramni pokušaj da se zgrade univerziteta u blokadi okupiraju, da se blokade razbiju, da se studenti pokore, potčine, ponize, da se profesori zastraše, da im se preti, da se privode itd. To nije ništa drugo nego pokušaj da se akademija okupira. Ali, kao i svaki okupator, tako i ova vlast koja akademiju, sopstvenu prosvetu tretira kao plen, a ne kao ono najbolje što ova država ima, tako i ova vlast zna da ne može da okupira bez pomoći kolaboracionista, bez pomoći saradnika iz redova potčinjenih. Jedna uticajna definicija kolaboracioniste kaže – kolaboracionista je neko ko pomaže grupama kojima ne pripada da prete i zastrašuju grupe kojima pripada. Mi u ovoj Vladi zaista vidimo nekoliko profesora i doktora nauka, ali ti profesori i doktori nauka nisu ovde da se bore za prosvetu i obrazovanje. Oni su ovde da potčine i kazne prosvetu i obrazovanje. Svako ko je slušao izjave Dejana Vuka Stankovića zna o čemu govorim, zna da su ti ljudi dovedeni da kazne svoje i da zastraše svoje kolege. Bilo je puno u ovom ekspozeu i reči o svetlim tradicijama srpskog naroda. Svaki narod, nažalost, ima različite tradicije i samo mi, samo od nas zavisi koje ćemo od njih odlučiti da nastavimo, da produžimo, a koje ćemo zauvek odlučiti da ugasimo i da sa njima prestane. Jedna tradicija srpskog naroda je tradicija borbe za slobodu, zajedničke borbe za slobodu, zajedničke sa svojim bratskim narodima, sa Bošnjacima, sa Hrvatima, sa mnogima drugima koji žive u našoj zemlji. Ovu tradiciju najbolje oličava studentski pokret i način na koji se svih ovih meseci ponašaju studenti. Oni su ti koji zajedno sa svojim drugovima iz svih krajeva zemlje neustrašivo koračaju, marširaju kroz ovu zemlju, boreći se za slobodu i pravdu. Nažalost, postoji i ona druga tradicija, tradicija kolaboracija, potčinjavanja, kažnjavanja slabiji, kaznene odmazde. Svojim ekspozeom dr Đuro Macut jasno nam je stavio do znanja da stoji u ovoj drugoj tradiciji. Hvala najlepše. 

ANA BRNABIĆ: Hvala vam. Narodni poslaniče, i vama izričem opomenu, s obzirom na to da ste izgovorili da je ova vlast okupator, te ne znam šta je ova vlast okupirala u sopstvenoj zemlji. Sigurna sam da možete i da ste kadri da nađete neku drugu reč. Ova je uvredljiva za čitav naš narod, a ovo je ipak narodni parlament. Hvala vam. Idemo dalje. Reč ima narodni poslanik Dejan Tomašević. 

DEJAN TOMAŠEVIĆ: Poštovana predsednice Narodne skupštine, uvaženi mandataru, budući ministri, kolege narodni poslanici, pre 40 dana bili smo svedoci stravičnih scena u Narodnoj skupštini. Poslanici opozicije su napravili neprocenjivu štetu, posejali mržnju, podelili narod, sve u cilju nekakve pobede u njihovoj obojenoj revoluciji. Bio je to deo scenario njihovog dolaska na vlast bez izbora, protivno volji naroda. Srećom nisu uspeli, a bili su sigurni da hoće, ali neće ih narod. Građani su to jasno pokazali u subotu na veličanstvenom skupu pred više od 150.000 ljudi. Na tom je skupu Aleksandar Vučić postavio pet zahteva – uspostaviti puno poštovanje Ustava i zakona, utvrditi pravnu odgovornost svih lica koja su učestvovala u vandalskim napadima na građane, omogućiti normalno školovanje svakome ko to želi, otkriti sve počinioce napada na vitalne državne institucije, sprečiti svaku aktivnost kojom se parališe privredna delatnost i onemogućava obavljanje životnih aktivnosti svih građana. Ispunjenjem ovih zahteva, što je verujem i bio cilj predsednika, kada ih je formulisao, doći će do smirivanja tenzija u društvu i povratka u normalnost. U turbulentnim vremenima i ogromnim izazovima za društvo, pred kojima su čak i mnogi politički veterani poklekli, samo jedan čovek zadržao je smirenost i po ko zna koji put dokazao zašto mu narod veruje. Nije mu bilo lako, ali kada ste fanatično posvećeni da konstantno gradite, stvarate i unapređujete državu i društvo kome i sami pripadate, kao što je to radio i radi predsednik, onda rezultati ne mogu izostati. Svakodnevni pritisak kome je izložen i napadi političkih neistomišljenika ga izgleda ne sputavaju na tom putu. Naprotiv, dodatno ga motivišu. Ipak, siguran sam da to sve nije lako i da je žrtva koju podnosi ogromna i na tome mu zahvaljujem u svoje i u ime svih patriota ove naše divne zemlje. Juče smo čuli ekspoze novog mandatara, gospodina Macuta, koji uliva poverenje i pruža sigurnost da će i nova Vlada nastaviti putem napretka. Čuli smo i predlog ministara. Većinu tih ljudi poznajem kao vredne i odgovorne ljude. Neki su po prvi put na ovim pozicijama. Biće im lako, jer imaju sjajnu ekipu pored sebe od koje će moći da uče i pre svega da budu vredni. To naš narod hoće i ceni. Srbija nije bogata i nema dovoljno novca, barem još nekoliko godina. Zbog toga svi treba da uložimo više energije, znanja, bolje organizacije i da reagujemo brzo, da uvedemo red, da zavrnemo rukave i počnemo da radimo svako svoj posao. Državnici da vode državu, zemljoradnici da obrađuju zemlju, doktori da operišu i leče ljude, studenti i đaci da uče, Piksi i Kari da budu selektori. Svako svoj posao. I da sanjamo velike snove. Trebaju nam velike ideje koje nas vode napred. Skok u budućnost i Ekspo 2027. To su projekti koji će nas svrstati u red vodećih zemalja u Evropi. Svu podršku dajem predlogu za novu Vladu Republike Srbije. Siguran sam da će novi tim imati dovoljno znanja i energije da nastavi sa borbom protiv korupcije koju je prethodna Vlada započela, ali i da će umeti da nastavi da predano radi na jačanju ekonomije i kreiranju prosperiteta za naše društvo. Naša država je mnogo izgubila prethodnih meseci, čak i previše. Svi smo mi činioci političkog delovanja i kao takvi snosimo veliku odgovornost, ali ujedno delimo i ogromnu čast koja nam je ukazana. Na pristojan i demokratski način dužni smo da zastupamo interese naroda i nadam se da se scene od pre nekoliko meseci nikada neće ponoviti u ovom parlamentu. Novoj Vladi i budućem premijeru želim puno sreće i mudrosti, jer je veliki posao pred vama. Znam da će Srbija pobediti. Živela Srbija. 

ANA BRNABIĆ: Hvala vam. Reč ima narodni poslanik Miloš Parandilović. 

MILOŠ PARANDILOVIĆ: Pomaže Bog napredni, zli klovnovi. Šta vam predstavljaju ovi, gospodine Macut, pošto vi posle ove sednice preuzimate kormilo, mesta premijera, šta vam predstavljaju ovi robijaši? 

ANA BRNABIĆ: Molim vas bez dobacivanja, nikakvog smisla nema. Izvinite. 

MILOŠ PARANDILOVIĆ: Šta vam predstavljaju, gospodine Macut, ovi robijaši iz Mitrovice, iz Zabele što ste ih doveli ovde da skandiraju opoziciji kada izađemo iz sale? Da li mislite da ih se neko plaši? Da li mislite da se studenti ispred RTS-a plaše policije koju šaljete da sprovodi radnike RTS-a kroz raznorazne ćevabdžinice, pa opet ostanete bez „Dnevnika 3“? Da li mislite da se ovi studenti koji su stigli u Strazbur biciklom plaše vas ili ovi koji se danas skupljaju u Kraljevu? Da li mislite da vas se iko plaši, zli robovi Aleksandra Vučića? Podanici jednog sistema, pljačkaši ove zemlje. Gospodin Mali večiti ministar i upravitelj finansija. Kada je došao da vodi finansije javni dug je bio 24,5 milijardi, 2018. godine, danas sedam godina kasnije 40,8 milijardi. Držite prividno kurs dinara i pričate o visokim platama i skoku u budućnost. Skočili ste vi u jamu i u čabar, samo toga niste svesni. Tu ste vi skočili, a vodite rat, protiv koga? Srpske mladosti, srpske inteligencije i onih koji treba da vas naslede sutra ovde kada razvalite ovu zemlju do kraja i da popravljaju haos koji ste vi napravili. Vodite rat protiv srpskih studenata, protiv obrazovanja, protiv profesora, nastavnika, sve što misli u ovoj zemlji vama smeta. Doveli ste klovnove ovde da sede na mestima ministara i tražite neko poštovanje. Pričaju oni nama o dijalogu. Oni su zadovoljni našim današnjim dijalogom. Ko ste vi da budete zadovoljni bili čime? Robovi najobičniji koji ste metnuti tu i menja vas Vučić ko na rolerkosteru. Vučević je došao uz pompezne najave, otišao posle šest meseci, sada ste vodili i Đura Macuta, a mogli ste i Đura Palicu, nema velike razlike. Svako ko je spreman biografiju da baci pod noge, da kičmu ostavi kući, on je dobrodošao u vaš kabinet, jel tako? Nema drugog kriterijuma. Samo da je beskičmenjak. To je kriterijum da bude kod vas u vlasti. Nema drugog kriterijuma. Skupili ste hrpu robova i samo ih menjate, 208 ministara ste promenili za 13 godina, Bog vas ne ubio, pa jeste li vi normalni? Koja država na svetu je toliko ministara promenila u zadnjih 13 godina? Sve satrapi i talog. Dejan Vuk Stanković je odgovor na pobunjene prosvetare, analitičar sa „Informera“ koji 10 godina unazad zaluđuje ovaj narod. On priča kako će da se obračunava sa studentima. To ste doveli – ćacilend i „Informer“ metnuli na ministarstva. To su velike promene i reforme koje vi donosite i pravite ovde. To ste vi i plašite se studenata. Kada vam dođe Strazbur u Beograd, kada vam dođe Kraljevo posle protesta u Beograd, vi ste svoje završili, vi samo toga niste svesni, gledajte kako svoje zadnjice da spasite i da se spasite robije. Hvala. 

ANA BRNABIĆ: Opa, kakav patriotski govor. Kada nam dođe Strazbur u Beograd, a mi ćemo ovde svi da se poplašimo, jel? Strazburom pretite Srbiji, sram vas, bre, bilo, u Narodnoj skupštini. Izričem vam opomenu. Trebala sam nekoliko, ali nije važno. Izvolite, Lazoviću, povreda Poslovnika. Znam da ćete kritikovati kolegu zbog ovakvog obraćanja jednom eminentnom doktoru. Izvolite. 

RADOMIR LAZOVIĆ: Poštovani građani Srbije, reklamiram član 100. Predsednik Narodne skupštine, u ovom slučaju predsednica, ukoliko želi da učestvuje u pretresu prepušta predsedavanje jednom od potpredsednika Narodne skupštine. Ima puno ljudi koji mogu da preuzmu ovu vašu ulogu da vi nama kažete šta vi mislite tačno o Strazburu, šta mislite o EU, zašto ste baš na to mesto stavili ministra informisanja, gospodina Bratinu, koji je palio zastavu EU i slično. 

ANA BRNABIĆ: Dobro, dobro je, da vam ne uzimam vreme. Rekli ste povreda Poslovnika, a sada idete dalje u repliku. 

RADOMIR LAZOVIĆ: Povredu Poslovnika reklamiram. Dođite i lepo govorite. 

ANA BRNABIĆ: Da li želite da se izjasnite? 

RADOMIR LAZOVIĆ: Ne želim. 

ANA BRNABIĆ: Što se mene tiče, ovo je zaštita dostojanstva Narodne skupštine, a to je moj posao. Da mi neko u našoj Narodnoj skupštini preti Strazburom i svim građanima Republike Srbije je sramota za ovaj dom, tako da idemo dalje. Reč ima Milenko Jovanov. 

MILENKO JOVANOV: Poštovani gospodine Macut, ja ne znam koliko ste imali prilike da pratite sednice Narodne skupštine Republike Srbije, ali ovo urlanje s vremena na vreme se ponavlja ovde. Imali smo mi jednu situaciju kada je ovaj koji je malopre urlao rekao da će da se kastrira ako će neko da mu dokaže da ima bilo kakve veze sa SNS i onda smo mu dokazali. Pokazali mu sliku kako je bio na mitinzima, kako je bio na skupovima. Tu je Nikola Selaković i njega je išao da dočeka, mahao zastavama, putovao na skupove, išao na mitinge, slao tetke, doduše, kaže Krsto Janjušević, to sa tetkama neka Krsto objašnjava i uglavnom dokazali smo mu fotografijama, gospodine Macut, da je on učestvovao u skupovima, u kampanjama SNS. Sada, pošto on za sebe tvrdi da je čovek od reči, ja verujem da je on ispunio svoj deo zaveta. Sudeći po ovome kako izgleda, kako govori, kako deluje, meni se čini da ta frustracija potiče od toga što je on svoj zavet ispunio i sada zbog toga viče, urla, ali ga niko nije terao sam da se zavetuje da će da se osakati ako mu se dokaže da je radio sa SNS. Tako da, ubuduće ono što je bitno, to je da ljudi paze šta se zavetuju da ne bi morali posle da sami sebe u nekom delu uskraćuju i da zbog toga izgledaju ovako kako izgledaju, a što se vas tiče, vi ste kako znam endokrinolog. U ovom slučaju teško da vi možete da pomognete. Da je Slavica Đukić Dejanović ostala u Vladi možda bi ona neku reč mogla da prozbori sa stručne strane. Hvala. 

ANA BRNABIĆ: Dunja Simonović Bratić ima reč. 

DUNJA SIMONOVIĆ BRATIĆ: Hvala uvažena predsednice. Želim svima da vam poželim dobrodošlicu u ovaj naš dom i da konstatujem da konačno imamo i predstavnike opozicije i da su vam faktički već dali legitimitet, budući da učestvuju u ovoj sednici pri izboru nove Vlade. To je jedan dobar korak i ja verujem da će budući premijer možda čak i uspeti da zadobije, uz to premijer i ono pomiritelj, što bi bilo lekovito kako danas vole svi da konstatuju. Dozvolite mi da pre svega u stvari čestitam, tu ću biti malo lična, i dozvolite mi da u ime moje partije sada nešto kažem što je za nas ovako jako zabavno i revolucionarno, da čestitam našem predsedniku Ivici Dačiću starom, novom ministru policije što je izveo jednu tektonsku promenu i doveo u Vladu jedno novo žensko lice, pošto kod nas socijalista znate ministri dugo rade, često su u novim vladama oni stari i jako mi je drago što je to naša dojučerašnja koleginica Snežana Paunović, koja će nam zaista nedostajati i svojom sposobnošću, veštinom i radom nedostajaće nama, nedostajaće verujem i našem predsednici parlamenta, zato što je dostojno i sposobno vodila sednice kada predsednica nije bila u mogućnosti. Nedostajaće svim članicama IPU i mnogim drugim. Ali, ja verujem da će ona sa takvim iskustvom i veštinom zaista doprineti u ovom resoru koji će preuzeti, koji je jako važan. Ministarstvo državne uprave i lokalne samouprave, ima veliki zadatak, kao Ministarstvo informisanja i telekomunikacija. Kao što znate postoje neke stvari koje smo obećali da ćemo učiniti u tom našem putu kao EU - sređivanje biračkog spiska, ODIHR preporuke, međustranački dijalog. To su sve stvari kojima će se baviti, između ostalog, Snežana Paunović. Ona ima veliko iskustvo ovde u dijalogu u ovom parlamentu i verujem da ćemo svi biti ponosni na njen budući rad. Što se tiče naših drugih ministara, Novice i Đorđa, već su svi dovoljno upoznati sa njihovim radom, tako da ne bih trošila više vreme, budući da sam potrošila skoro tri minuta na ovo. Što se tiče budućeg premijera, ja sam dobila već jedno zaduženje od naših simpatizera, pristalica, da iskoristim priliku da vas zamolim da nam objasnite, budući da u vašem ekspozeu faktički trećina je fokus na obrazovanju i nauci, što je prirodno, budući da ste iz tih oblasti, da nam objasnite kako zamišljate da izvedete ovo što ste ovde naveli, da se promeni Zakon o ministarstvima u kojem se visoko obrazovanje izmešta iz Ministarstva prosvete i spaja sa naukom, što će kako očekujete imati duboke i dugoročne implikacije koje će doprineti svim segmentima društva. Verujem da imate već koncept kako to treba da izgleda. To je bila moja dužnost da vam prenesem kao predstavnik građanki i građana. Ono što želim da kažem, malopre smo čuli, dovođenje Strazbura u Beograd, pa ajmo malo o tom Strazburu, budući da smo ovde nas sedmoro iz ovog parlamenta, na čelu sa šeficom te delegacije Biljanom Pantić Piljom, u Strazburu u Parlamentarnoj skupštini. Priča o studentima u Strazburu je krenula verovatno pod povikom zato što običan narod zaista smatra kao kad nema pa ideš po pravdu u Strazbur. Taj koncept je simpatičan zato što su oni sve isplanirali sa ciljem kada stignu tamo da dođu da vide da su svi na odmorima, da su vrata zatvorena, budući da te dve zgrade, što naravno naši ljudi uglavnom ne znaju ako tamo ne odu, Parlamentarna skupština Saveta Evrope i evropski parlament su dve zgrade koje su spojene jednim dugačkim hodnikom i dok se renovirala ta sala u Savetu Evrope, taj tzv. „hemi sajkl“, mi smo učestvovali u radu u Evropskom parlamentu u njihovoj sali. Znači, obe će biti zatvorene. Sve te najave o velikim prijemima mogu da se svedu samo na jednu - da je predstavnik, jedini predstavnik opozicije koji je bio na zasedanju Parlamentarne skupštine Saveta Evropi i ušao u tzv. Savet Evrope u Strazburu bio je Pavle Grbović, koji je došao u jednom divnom društvu kod Bulaija, Rumuna, koji je glavni lobista, ja sam mu rekla da je PR tzv. države Kosov, uvredio se silno na mene kada su probali da ubace Kosovo kao specijalnog gosta na Političkom komitetu Saveta Evrope i kod Sabine Hudić, Hrvatice iz BiH, koja je udata za Albanca, i to dvoje ljudi su ne lobisti, oni su ono što se kaže esencija tog šiptarskog lobija u Savetu Evrope. Zanimljivo društvo i dobra poruka za sve one koji su, kako rekoše, pohrlili u Strazbur i sad hoće taj Strazbur nama da dovedu ovde. Sva sreća da mi neki znamo šta se tamo dešava i da možemo da reagujemo takođe tamo na terenu, budući da su pokušali da ubace i u agendu čuvenu priču o onom legendarnom zvučnom topu koji samo kosi kolena i noge, a na uši ne biva. Ali, nema veze. I to su želeli da proguraju. Ali i ti isti članovi Saveta Evrope su shvatili kolika je to budalaština pa nisu to uvrstili na dnevni red kao takav sa naslovom, što je odavde bila naravno urgencija, ali nisu im izašli u susret. Ja vam želim svima puno sreće. Želim vam da funkcioniše dobro kao tim. Puno je izazova pred nama. Dok smo imali ove blokade, đavo ne miruje, vredne pčele sa druge strane su radile intenzivno. Imamo uskoro pokušaj ulaska tzv. države Kosovo u Savet Evrope, tj. taj Komitet ministara na kome će se odlučivati. Gervala, Kurti, Osmani vrlo su aktivni u lobiranju i drago mi je da su naša strateška ministarstva policije, vojske i spoljnih poslova ostali u istim rukama, zato što to govori o jednom kontinuitetu u smislu ozbiljnosti i državotvornosti koju zaista sada moramo da pokažemo. Da bi moja koleginica Dijana Radović mogla nešto da vam kaže, zahvaljujem i puno sreće. 

ANA BRNABIĆ: Hvala vam. Reč ima narodni poslanik Borko Stefanović. Izvolite. 

BORKO STEFANOVIĆ: Hvala. Poštovane kolege, profesore Macut, došli ste ovde sa grupom ljudi u mimikriji i imitaciji života. Došli ste sa nečim što narod zove letnja Vlada, prolazna Vlada. Došli ste ovde, ljudi vam se obraćaju kao na traci, nikoga ne gledate u oči. Ja bih zamolio da me pogledate, pošto ste nekada znali, nekada ste znali da držite fotografiju Zorana Đinđića u kabinetu, ne znam što se sad gadite tako. Druga stvar, to za ove radikale, što se pretvaraju da to nisu, da bi znali za koga će da pritisnu dugmence, ja moram da kažem da vaš ekspoze jeste bio primer nečega što je pisala veštačka inteligencija, ali mnogo više od toga mi je delovalo kao da je neko čitao isečke iz nekakve slikovnice i samo sam čekao kada će mali Perica da sretne zeku i kada će zajedno da sretnu jednoroga nakon toga. To su strategije, planovi, radne grupe, lepe želje, 13 godina zavaravanja i laganja ovog naroda, a sve sa ciljem da se zaštiti korupcija, gušenje slobode, nasilje i sve ono što vaš režim jeste. Taj režim ste vi, profesore Macut, vi ste pristali na to i vi ćete to nositi. Vaša Vlada u istoriji Srbije, ako možemo da je nazovemo Vladom, pošto je to u stvari proširen kolegijum vašeg novog pokreta i vašeg šefa, ostaće u Srbiji zapamćena i zvučna jednako kao kakav šapat u Kini, što bi rekao Crnjanski. Takođe, i vaše prezime, iako cenjeno u medicinskim krugovima, ostaće zapamćeno kao nekakav šum. Vaša letnja Vlada jeste Vlada osvete i represije. Ona služi i služiće da u kratkom periodu koji još malo imate da se obrukate i ponizite, da gazite, napadate, šaljete policiju na studente, na našu mladost. To je Vlada osvete, zato što je Aleksandar Vučić, poštovani građani, odlučio da svoj pokret uvede u Vladu bez izbora, a za to optužuje opoziciju. Gledajte, narode, ovde sede ljudi iz novog pokreta Aleksandra Vučića koji nema ni jedan svoj organ, koji nema nikakvu strukturu. Uradio je Aleksandar Vučić ono što je uradio njegov stari prijatelj i polovični uzor, Slobodan Milošević, kada je napravio JUL i uveo ga u Vladu bez izbora. Bravo, Aleksandre, ovo ti je novi JUL. Vaš ekspoze i vi loše ste počeli, a onda ste naglo popustili. Za mandatara vas je predložio čovek koji je povukao obarač na zvučnom oružju protiv svog naroda, a onda ste ekspoze držali na 30 dana od tog zločina protiv sopstvenog naroda. Sad ste zvali Ruse. Amerikanci su vas odbili. Sad ste zvali tajne službe stranih sila da vrše istragu u suverenoj državi. Vi kojima su se priviđali brkati austrijski kaplari sada dovodite strane, kako vi kažete, tajne službe, ja kažem bezbednosne službe, da vrše istragu i da ubede hiljade građana da im se nije dogodilo ono što im se dogodilo u Beogradu. Sramota! To je senka u kojoj birate ovu kvazi letnju prolaznu Vladu. To je senka zvuka koji razara i gura ljude u ulici Srpskih vladara. To će vas pratiti. Citirate kralja Petra. Kažete o svetinjama i šta su vam svetinje i spominjete svetinje, a jednu svetinju ne spominjete koja je bila bitna kralju Petru Prvom, a to je svetinja plaćanja poreza. Znate zašto? Zato što sedite sa ekipom čiji ortaci bliski SNS-u i Aleksandru Vučiću preko milijardu i po evra poreza nisu platili. Što tu svetinju niste spomenuli? Gde vam je svetinja poreza? Jel znate vi sa kim sedite uopšte, profesore? Jel znate po čemu će vas ljudi pamtiti? Pamtiće vas po tome da ste doveli ljude koji treba da uguše studentski bunt i građanski bunt koji je opravdan zato što je nastao jer odbijate da ljude koji su odgovorni za ubistvo u Novom Sadu korupcijom oterate u zatvor gde im je mesto da se razotkriju vaši podizvođači i pod podizvođači šta su se nakrali narodnih para. Kažete – možda da praštamo. Nemate vi šta kome da praštate, praštanje je kod naroda a narod vam oprostiti neće krađu, lopovluk i nasilje koje sprovodite. 

ANA BRNABIĆ: Dobro. Reč ima Milenko Jovanov. 

MILENKO JOVANOV: Mi već sada prisustvujemo otprilike vapajima ljudi iz parlamentarne opozicije da nekako uđu u Vladu, jer sve ovo najviše liči na onu epizodu sarajevskih, kako su se oni zvali, nisu „Nadrealisti“ nego oni drugi, koji kaže ono – primi me. „Audicija“ – primi me. I, sve u krug – primi me. Da, ući će u Vladu i ovi i oni i svako koga mi odlučimo da podržimo, a vi ući nećete. Što pre to shvatite biće vam lakše. Prevaziđite to već jednom. Dakle, da bi ta Vlada funkcionisala za nju moramo da glasamo mi. Prelazne vlade biti neće i kraj priče više sa tim. Kao što sam vam jednom već rekao, ponavljam još jednom – od tri politička faktora trenutno na sceni dva politička faktora u Vladu neće, a vi imate problem zbog toga što ste svoje političke nastupe, odnosno svoje nepolitičke nastupe, svoje nastupe, svoje političko delovanje, odnosno nepolitičko delovanje, dakle javno delovanje pretvorili u ogovaranje, tračarenje, vređanje, izmišljanje, laganje i slično. Zbog toga ti ljudi koji protestvuju zbog ovog ili onog u ovoj zemlji i koji su nezadovoljni vlašću u ovoj zemlji su nezadovoljni i vama i vi više ne predstavljate nikoga. Ni ovakvim govorima, ni sličnim govorima, ni svime onim što ste danas pokazali. Pošto ne predstavljate nikoga u Vladu ne možete ni da uđete. Zato prestanite više da gnjavite sa tim pričama, da procenjujete da li je ovaj pokret ili onaj pokret, da li je JUL ili onaj. I JUL i ovi i oni, svi mogu, ali vi ne možete. Hvala. 

ANA BRNABIĆ: Zbog replike? Niste bili pomenuti. Nije on, ali je pomenut i SNS i Aleksandar Vučić, Miloš Vučević. Ljudi, evo daću vam stenogram. Daću vam stenogram. Reč ima Aleksandar Mirković. 

ALEKSANDAR MIRKOVIĆ: Poštovana predsednice, poštovane koleginice i kolege narodni poslanici, suviše je važna tema o kojoj danas razgovaramo da bi se previše pažnje posvetilo prethodnom govorniku po listi koji dolazi iz redova opozicije koji je svaki kredibilitet izgubio, poštovani mandataru, kada je svoje ime promenio ne bi li dobio dva glasa više, a svako poštovanje normalnih ljudi je izgubio kada je fizički nasrnuo na novinarku „Informera“ onako hrabro sa svojim saborcem. Tako da, nemojte se obazirati na to šta vam ova individua govori jer on se više ne pita ni u svojoj stranci, a nakon fizičkih napada na žene i novinarke i žene, čini mi se, da se ne pita više ni u svojoj kući. Poštovani mandataru, poštovani kandidati i budući ministri, posle više od 30 diskusija, a preko 20 opozicionih diskusija mislim da je svima jasno, a ponajviše građanima Srbije ko je ovde za dijalog, ko želi da dođe do mira u našoj zemlji, ko je za to da se stvari normalizuju i ko pruža ruku svakome, a ko sa druge strane želi da se nasilje koje sprovode od Novog Sada, Beograda i na svakom drugom mestu, a najbrutalniji primer je bio Niš, želi da sa tim nasiljem nastavi. Jer, samo u tom nasilju vide svoju šansu da se nekako dočepaju fotelja. Poštovani budući ministri i iznad svega mandataru, ovaj plenum ovde je izgledao kao ratna zona. U ovom plenumu su tri žene teško povređene. U ovom plenumu je jedna žena dobila povrede opasne po život, a niko od njih do dana današnjeg nije uputio izvinjenje ili pitao kako su, a juče su vam, gospodine Macut, brojali pasuse i redove i pitali vas da li mislite o pravima žena. E, to vam je to licemerje. U tom duhu, poštovani mandataru, ja sam izdvojio primere izlaganja opozicionih lidera kako sebe nazivaju, pa da vidite sa čime ćete imati posla u narednom periodu i da vidite o kakvom se paradoksu i licemerju tu govori. Prvi govornik je bio čovek koji važi za velikog ekologa, ekološki aktivista koji se setio ekologije onda kada mu Aleksandar Vučić nije dozvolio da pravi mini hidroelektrane, a do ta je bio i vrli predsednik i bio član SNS, pa vam je poput onog Albijanića koji nije tu, kada nije dobio ono što je tražio, krenuo u osvetu i u napade na Aleksandra Vučića i poput onog najglasnijeg koji je obećao da će se kastrirati, koji je bio kod nas u stranci, a kada nije ispunio svoje bolesne ambicije postao najveći protivnik Aleksandra Vučića. Zatim je o pravu i pravdi govorio čovek čiji gradski odbornici, znači stranački funkcioneri, organizuju državni udar u Novom Sadu. Pričaju kako će njihovi Indijanci, kako sami kažu uleteti u različite institucije, uleteti u RTS, zaposeti neke kancelarije i tako napraviti talačku krizu, a onda taj lider se iste noći shvativši koliko je to opasno, ogradi, međutim, uhvati ga neko naknadno ludilo, pa sada nariče nad njima. E taj čovek vam je juče kao advokat pričao o nekakvom pravu i pravdi. Zatim je o studijama važnosti obrazovanja, studentima, fakultetu, vama gospodine Macut govorio čovek koji će u septembru napuniti, da je živ i zdrav 46 godina, koji je ušao u 29 godinu studiranja, 28 godinu studiranja i koji će pre dočekati penziju nego da očisti prvu godinu. On vam je poštovani mandataru pričao o fakultetu i važnosti obrazovanja. Nakon toga, vedeta opozicije, koji je general, koji je svoju vojnu karijeru gradio i u njoj napredovao uz pomoć stranačke linije, čovek koji ne razlikuje kalašnjikov od heklera, koji ne razlikuje puk od divizije, koji ne razlikuje minu od bombe, čovek koji je istopio sve što je mogao da nađe u vojsci, priča se da su spašavali i escajg, taj čovek vam je pričao da li je neko nadležan ili sposoban da obavlja funkciju. Ako neko ima dilemu i možda tremu kako će obavljati funkciju ministra, samo se setite da je čovek koji je general upropastio vojsku za svega nekoliko godina, goru i veću štetu nam načinio, više nego oni sa kojima smo ratovali. Nakon njega, još jedna vedeta, rado viđeno lice, susreli su nam se sada i pogledi, o korupciji i istini vam je pričao čovek koji ima presudu da je lažov, sudsku presudu, lagao je o tzv. aferi Jovanjica, lagao je o predsedniku Aleksandru Vučiću i njegovom bratu Andreju Vučiću, taj čovek vam danas priča o istini i taj čovek vam priča o korupciji. Znate šta ima još, pored presude da je lažov? Ima najboljeg tasta na svetu. Da, da, ne šalim se. Njemu je tast prepustio njegov fond, a onda tast kao direktor u Nacionalnoj službi za zapošljavanje, tom porodičnom fondu samo u jednoj tranši prebacio 55 miliona dinara. To vam je, gospodine Macut, čovek koji vam priča o korupciji, valjda je on to usavršio, pa misli valjda, polazeći od sebe, da će to svi drugi da rade. O zvučnom topu, takođe ovaj čovek, ljubitelj istine, sa sudskom presudom da je lažov, pre mesec dana je rekao da će izneti krunske dokaze, na konferenciji ovde u plenumu. Prošlo je mesec dana, nijedan jedini dokaz nije izneo. Naravno, jer se to nije ni desilo. Ali, nije on najgori u tim redovima. Za sam kraj, trešnjica na toj njihovoj opozicionoj torti besmisla i laži je koleginica koja sedi ovde u prvim redovima, koja takođe priča o nekakvom zvučnom topu, koji je, pazite sada, vidljiv, videli ga građani, a u suštini je nevidljiv, koji se nalazi fiksno postavljen u Palati Albanija, ali se nosi na rancu i bio je na vozilu ispred Skupštine, koji pušta zvuk frontalno, ali nekako i sa neba, i kretanje tog zvuka je ukrug, ali ide i pravolinijski i skreće pod uglom od 90 stepeni, kao da se radi automobilu ili ljudima. Ali, nije ni to najgore, nakon priče da su koke u Moroviću uzgajale marihuanu, mislio sam da nema gde dalje, ali smo došli do nove priče, to je da u Kolubari i EPS-u, gde li već, kolone ljudi stoje ispred čarobnog ormana, onda ulaze u taj čarobni orman njih 10 i nestaju. Samo nismo ustanovili da li sede u tom ormanu ili nekako se smanjuju kada uđu, ali verujem da će nastavak te bajke biti u tom smeru. Ko više može da pretpostavi šta su ti ljudi u stanju da izmisle i da ispričaju? Kada sve ovo uzmete u obzir, poštovani mandataru i budući ministri, jasno vam je zašto ovi ljudi na silu žele u koaliciju sa nama, zašto oni žele na silu da ih mi ovde izglasamo, da uz pomoć naših glasova sednu u vaše fotelje, jer ovakvi kakvi su, pa za njih više neće da glasaju ni njihovi članovi, a pitanje je da li bi ih podržali na izborima i članovi uže familije. Pa vam je jasno zašto konstantno ponavljaju tu priču o prelaznoj vladi ili vladi narodnog poverenja. Ako vam nije bilo jasno do sada, postanite svesni, ljudi, nema ništa od toga. Evo je buduća Vlada. Imate dva problema. Prvi sam vam sada objasnio. Nikada nećemo glasati za vas, niti vas mi uvesti u nekakvu Vladu. Ali mnogo veći problem za sve vas je što, bre, sa vama neće ni ovi ljudi u čije ime, navodno, pričate. Razbili su vam taj mehur sad u nedelju. Na vašem glasilu, na vašoj televiziji, na Šolakovom mediju, u uživo programu, ona studentkinja vam je rekla – ma, nećemo, bre, sa vama, manite nas se ljudi, bre, nećemo da podržimo nikako vašu vladu, niti taj vaš predlog. Tako da je vama, poštovane kolege iz opozicije, preostalo još samo jedno, i to sam, čini mi se, video u Čačku, da se skupite lepo na nekoj livadi, svi zajedno, koji pretendujete da budete ministri i premijeri, šta li već, da na toj livadi izglasate i ukinete sve, kao što su u Čačku uradili, dakle, uzmete lepo hoklice, donesete ih, onda zamislite da su to ministarske fotelje, podelite resore među vama i kažete – mi smo nova vlada. Ali obavezno nakon toga možete da se uhvatite za uši i zaigrate, jer će vam to jedino imati smisla. I na samom kraju, poštovana gospodo, nadam se da ćete se javiti da diskutujete, jedva čekam šta vi mudro imate da kažete. Shvatili smo i to, poštovani mandataru, ali pre svega predstavnici opozicije, da vam je problem što je neko ovde, kako kažete, palio zastavu Evropske unije, pre 15 ili 20 godina. Mnogo je veći problem, nažalost, kolege poslanici, što ste vi i vaši sledbenici palili, cepali i gazili najlepšu zastavu na svetu, zastavu Srbije, a nikada niste rekli – izvinite zbog toga. E, to je najveća sramota i to vam građani Srbije nikada neće oprostiti. A ja ću se potruditi da se to nikada ne zaboravi. Pričali su o svemu, poštovani mandataru, ali najmanje su pričali o ključnim stvarima koje zanimaju građane Srbije i ono što je politika predsednika Aleksandra Vučića, ali i vaše Vlade. Pričali su o svemu, ali nisu reč rekli o Kosovu i Metohiji, našoj južnoj pokrajini. Pa kako bi i rekli jednu jedinu reč, kada za pola njih je tzv. Kosovo nezavisna država? Pa i više. Pričali su o svemu, a nijedna jedina reč o Republici Srpskoj, našem narodu tamo, o predsedniku Miloradu Dodiku. Pa kako i da pričaju bilo šta o njemu, kada bi ga svi oni uhapsili i kada je za njih Republika Srpska genocidna tvorevina? Kako da kažu nešto o tome? Nisu pričali ni oko ekonomije jedno jedino slovo. Pa kako, kada su oni našu ekonomiju upropastili i 500.000 ljudi ostavili bez posla? Šta oni mogu da kažu na tu temu? Nisu pričali ni o infrastrukturi. Pa kako da vam kažu bilo šta na tu temu, kada nisu bili u stanju da naprave ni tri staze? Kilometre i stotine kilometara puteva i auto-puteva koje je izgradila Vlada Srbije, sledeći politiku Aleksandra Vučića, nisu u stanju ni da obiđu. Da li su pomenuli zdravstvo? Nisu. Pa kako, šta da kažu o zdravstvu? Najveći uspeh im je bio da nabave neki stetoskop, to da promovišu. A danas domove zdravlja, kliničke centre, bolnice želim da niko od vaših bližnjih, pa ni vi sami nemate potrebe da posetite. Ali te ustanove ne možete čak ni da obiđete, kad biste hteli, koliko ih ima. Niste pričali, poštovani, ni o budućnosti, jer vas budućnost Srbije ne zanima. Vas zanima samo sadašnjost i kako ćete vi da se smestite u ove fotelje. I za sam kraj, poštovani gospodine mandataru i vi uvaženi budući ministri, ako vam nekada i bude teško, nekada naiđete na teške trenutke, uvek imajte na umu koju svetinju branite, ali uvek imajte na umu ko posle vas želi da se dočepa vlasti. I kada to budete imali na umu, nijedan drugi motiv vam više neće biti potreban, taj će biti dovoljan. Zato, gospodine Macut, vama, vašoj Vladi, budućim ministrima, želim mnogo sreće i uspeha, ali iznad svega želim vam da sledite politiku predsednika Aleksandra Vučića, jer je to jedina politika, jedini garant uspeha i napretka Srbije, jer samo zahvaljujući Aleksandru Vučiću Srbija je danas jaka, samostalna, suverena i svoja, a to nema cenu. Zato, poštovani mandataru, snažno, hrabro, odlučno, za budućnost naše otadžbine, za budućnost generacija koje dolaze. Srećno! Hvala vam i živela Srbija! 

ANA BRNABIĆ: Hvala. Reč ima Jelena Pavlović. 

BORKO STEFANOVIĆ: Replika.

JELENA PAVLOVIĆ: Poštovani građani Srbije, ova Narodna skupština nema više nikakav legitimitet. 

BORKO STEFANOVIĆ: Molim vas, direktno mi se obratio. Molim vas, našta ovo liči? Da li mogu da odgovorim čoveku?

ANA BRNABIĆ: Hajde da se dogovorimo. Evo, pogledaću ponovo stenogram, vi nastavite. Ako mi pokažete gde, daću vam repliku. Juče sam uputila izvinjenje Zeleno-levom frontu zbog toga. Izvolite, Jelena. 

JELENA PAVLOVIĆ: Poništite mi vreme, molim vas, 32 sekunde ste mi uzeli. Morate krenuti ispočetka, 38 sekundi ste mi oduzeli, imam samo pet minuta. Znači, krećem sa 43. minuta. Poštovani građani Republike Srbije, vama se obraćam, ova Skupština, a to ste mogli da vidite, nema više nikakav legitimitet niti može da izabere Vladu koja će imati legitimitet. Kao samostalni narodni poslanik, tek posle šest meseci dobijam pravo da vam se obratim, i to u trajanju od pet minuta. To je dokaz da danas u Srbiji ne postoji pravo na reč, a tek da ne postoji bilo kakav društveni dijalog. Stoga u ovih pet minuta niti mogu da kažem bilo šta o kandidatima za ministre Vlade, niti mogu da kažem bilo šta o ekspozeu Vlade, osim da se radi o jednom običnom političkom pamfletu. Gospodine Macut, vama se obraćam sada. Studenti i građani su već pet meseci na ulici. Njihov cilj nije blokada, već rad institucija. Ukoliko niste stvarno spremni da ispunite studentske zakone i to u kratkom roku, povucite kandidaturu za premijera. Na taj način ćete sačuvati svoj ugled profesora koji ste godinama sticali i stručnjaka, a sa druge strane nećemo prolongirati izlazak iz društveno-političke krize u kojoj se nesporno nalazimo. Šteta je da Srbija izgubi jednog dobrog stručnjaka a da dobije lošeg predsednika Vlade. Ovo je 14. saziv Narodne skupštine, četiri puta su u Srbiji održani redovni izbori, a 10 puta vanredni. Još niko nije izmislio način za mirno rešenje političke krize bez izbora, pa verujte neće ni ovaj put, osim ukoliko se vladajuća stranka ne boji izbora, pa ima nameru da odugovlači i da drži celo obrazovanje, privredu i građane i dalje u blokadi. Sa ovog mesta želim da poručim mladim ljudima da budućnost pripada samo njima i da su danas oni jedina snaga koja ima legitimitet i podršku građana, a ne narodni poslanici koji danas sede u ovim klupama i ne Vlade koje ovakav saziv bira i ne predsednik Republike Srbije koji se bavi osnivanjem pokreta koji suštinski nemaju nikakvu snagu ni značaj. Legitimitet je, da podsetim, većinska i realna podrška koju jedna vlast mora da ima. Ova je izgubila svaki legitimitet da donosi bilo kakve odluke, postavlja vlade ili na bilo koji drugi način deluje u ime građana Republike Srbije. Raspišite stoga izbore i prekinite društveno-političku krizu na jedini miran i legalan način, a ne represijom, zastrašivanjem i ucenjivanjem. Ako na tim izborima pobedite, potvrdićete svoj legitimitet, a ako izgubite, onaj ko osvoji skupštinsku većinu će imati pravo da sastavi svoju Vladu koju može zvati kako mu volja. Vreme je da u ove poslaničke klupe sednu predstavnici kojima građani veruju, a to su danas samo studenti i njihovi profesori koji su u ovih pet meseci pokazali principijelnost, istrajnost i povrh svega spremnost za žrtvu radi opšteg dobra. Samo legitimitet i podrška građana danas mogu kreirati drugačiji javni život, dovesti dijalog, urediti rad medija, a dodatno izmeniti izborne zakone tako da se već prvi sledeći izbori održe u fer i poštenoj izbornoj atmosferi, gde će se kandidati isticati u znanju i sposobnostima, a ne u bahatosti i propagandi. Ne treba da dajete nikakve prelazne ili ekspertske vlade, jer ne postoje garancije da bi tako izabrana vlada uopšte trajala, niti garancija da bi izmenila bilo koji zakon osim Zakona o biračkom spisku, niti postoje garancije da bi ovakva Skupština izglasala zakone koje bi takva vlada predložila. Ako niste u mogućnosti da povratite poverenje građana, a očigledno niste, znajte da svako prolongiranje rešenja vodi u dalju recesiju, te budite spremni da trpite posledice koje će uskoro svima biti vidljive ili jednostavno, kao deset puta pre ovoga, razrešite političko društvenu krizu na jedini način koji je moguć u ovakvim uslovima. Meni je iskreno žao što sam narodni poslanik u ovakvom sazivu Narodne skupštine i žao mi je što nisam imala ni najmanju priliku da dam svoj lični i profesionalni doprinos za boljitak naših građana, ali moram da istaknem da je to do pravila koje ste vi ovde postavili, to je do medija, medijske blokade koja ne omogućava bilo kakav javni dijalog i zbog načina na koji se odnosite sa političkim neistomišljenicima. Vreme je da se vratimo u okvire ustavnosti i zakonitosti. Građani su željni pravde i željni su normalnosti. Vaš ekspoze koji ste pročitali, gospodine Macut, nažalost je skup samo lepih želja. Ova vlada neće ići tim smerom, to se već vidi iz vašeg ekspozea. Jedino što pominjete u okviru pravne sigurnosti je izmena Krivičnog zakonika, Zakona o maloletnim učiniocima krivičnih dela i Zakona o prekršajima. Vlada u kojoj ćete vi biti premijer će biti Vlada represije. Morate o tome već sada da razmišljate. Hvala. 

ANA BRNABIĆ: Nadam se da ste videli da ste imali sve vreme koje ste hteli da iskoristite. Takođe, zarad javnosti da objasnim, pošto ste rekli da ne možete da dobijete reč. Juče ste se javljali, ali ako pročitate Poslovnik, vi ćete znati, ili ako bi pročitali onda bi znali, da su juče bila vremena za ovlašćene predstavnike poslaničkih grupa i svaka poslanička grupa ima po 20 minuta. Vi nemate poslaničku grupu, te juče niste ni mogli da dobijete reč. Još jednom vas molim, kumim, preklinjem i apelujem da pročitate Poslovnik o radu Narodne skupštine. Hvala vam. Reč ima Biljana Pantić Pilja. Izvolite. 

BILJANA PANTIĆ PILJA: Poštovana gospođo Brnabić, gospodine Macut, narodni poslanici, građani Srbije, sasvim sam nešto drugo mislila da pričam, ali pošto imamo ovakvu vrsnu raspravu, ova dva dana, moraću da promenim svoj koncept, na konto ovoga što ste rekli oko Poslovnika. Ne vredi, gospođo Brnabić, ne vredi, niko neće da pročita Poslovnik, niko neće da pročita Ustav, niko neće da pročita zakona, ali znamo svi da izađemo i da pričamo neistine, da govorimo o nečemu o čemu nemamo dokaze. To su vam i ove iznete optužbe na račun pojedinih kandidata za ministre. Kako je kolega advokat rekao - piše na internetu, ali nemam dokaze, ali on je advokat. Ljudi, on je advokat, ovo je za disciplinsku prijavu nadležne advokatske komore da vas suspenduju. Ovo je sramota. Ja ne znam gde ste vi pravni fakultet završili i da li trebamo da prekopavamo Beograd da nađemo tu diplomu, kao i ovome secikesi iz Trstenika koji je rekao mandataru da je obična figura, da nema znanje, čovek koji nije završio fakultet ili mu se ne može nađi diploma, ponavljao čovek srednju školu. Što se tiče ovog Strazbura, ovaj što ne zna ni na karti da pronađe Strazbur. Evo, zamislite pedalate ovoliko kilometara i ovako stojite ispred zgrade Saveta Evrope. Malo je tužno. Evo, ako niste videli. Znate zašto je tako? Zato što ste opet slagali. Zato što Parlamentarna skupština Saveta Evrope ne radi, završila je zasedanje u petak, ali ste vi rekli idu studenti tamo da se obrate Parlamentarnoj skupštini Saveta Evrope. Opet ste slagali, kao što ste i sve slagali. Slagali ste i za taj zvučni top. Rekla sam vam i na odboru, sada vam ponavljam, ali ne mogu ja svoje znanje s pravnog fakulteta vama ovde da apsorbujem u dva minuta, teret dokazivanja je na vama. Vi tvrdite da ste nešto videli i čuli, dokažite. Pokažite nam taj zvučni top. Gde vam je ovaj secikesa, on je spominjao zvučni top i na odboru. Ne možete da kažete - čulo se, videlo se nešto, a ja da dokazujem da nije bilo. Ne, vi ste videli, vi ste čuli. Hajmo, stručnjaci da vidimo šta ste to čuli i videli. Ili da verujemo ovom nesretnom, šta je satnik, šta je časnik? Kako ga zovemo? Mislim, čovek, ne možete ni od njega da očekujete, ljudi, on je nosio torbu Vuku Jeremiću i po tome ostao poznat, NATO vojnik nosio torbu Vuku Jeremiću. Sada vi očekujete da on prepozna zvučni top i šta je vazdušna puška, ne ide. Ajde što ja ne razumem, ali što on ne razume to je već malo skandal. Onda smo imali ovu gospođu što svaki put kada se desi neka užasna tragedija u Srbiji, ona gleda da naplati te svoje igrokaze. Ona je izjavila, gospodinu Macutu, samo da vidim, ovako je rekla - da vas ne prezirem, ja bih vas žalila i vi se kandidujete za najsramotnije mesto u istoriji. Ne, najčasnije mesto u istoriji uz mesto predsednika naše divne Srbije, mesto premijera. To najsramotnije mesto je mesto džu-boksa jednog tajkuna, koje je jedna žena koja je promenila nekoliko političkih partija svaki put kada se desi nešto u Srbiji, uzme i pokuša da iskoristi u svojoj političkoj karijeri samo da bi dobila, valjda veći procenat na platu od tog tajkuna kod koga je uposlenica. Što se tiče… Kako je rekla, to je juče rekao moj kolega Milenko za čegrtaljku, kada je htela da ispadne jako pametna – ovo je parlament, znate, od glagola parlare. A kako se onda u tom parlamentu bacaju suzavci, dimne bombe i otvaraju PP aparati? Da li može da mi da glagol za to da nas edukuje gospođa? Da li se neko od vas izvinio ženama koje su teško bile povređene zbog onoga što ste ovde radili? Da li je neko ustao i rekao - izvinite? Niko i sram da vas bude! Sram da vas bude! Nemojte da mi dobacujete. Ustanite, imate vreme vaše poslaničke grupe i diskutujte. Molim vas, sada ja imam moje vreme. Znači, imali smo trudnicu. Imali smo Jasminu Obradović. Evo, sedi ovde. Tri nedelje je bila na intenzivnoj nezi, a šta ste vi rekli? Nije se desilo ništa. Sram da vas bude, tri nedelje intenzivna nega zbog moždanog udara. Vi nama da govorite o glagolu parlare? Sram da vas bude sve! Desio se „Ribnikar“ i ista ta žena je rekla da roditelji nemaju tapiju na bol. Onda se desila nastrešnica u mom gradu, strašna tragedija. Podnete su ostavke. Pokazana je politička odgovornost, pokrenut je krivični postupak, nekoliko krivičnih postupaka i vi kažete – niko nije krivično odgovarao. Da li ste vi normalni? Da li ste vi normalni? U kojoj zemlji može da se okonča krivični postupak za četiri meseca? U nijednoj, pa, zamislite, čak ni u tako naprednoj Srbiji. Sve vi to znate, samo dovodite ovaj narod u zabludu zato što mislite da su svi glupi. Nisu ljudi glupi. Napravili ste podele. Podele ste napravili na krezube i svezube, na sendvičare i one što jedu pečenje u limanskom parku, jer, Bože moj, tako se odaje počast žrtvama. Naše pljeskavice i sendviči i girice ne valjaju, ali valja vaša svečarska atmosfera uz prasiće i dodolske neke sa prutevima, ne znam šta ste radili, okretali ste, obrtali se i sve. Sada ja mogu da vas pitam koje je ustavno pravo jače - pravo na slobodu kretanja ili na slobodu okupljanja? Samo, da li ta sloboda okupljanja derogira moje pravo kretanja, još ako nije prijavljena na zakonom na propisan način? Tražite da institucije rade svoj posao i da sistem funkcioniše? Pljujete na sistem i na institucije, ne poštuje ništa. Kako se ko privede, vi ispred suda napadate policiju. Kako se održavaju legitimno izabrane skupštine, vi na policiju. Za to se borite, nasiljem da dođete na vlast? Napravili ste podele, podele među decom, podele među roditeljima u „viber“ grupama ko ide u školu i ko ne ide u školu. To se nikada nije dešavalo. U školu se išlo i za vreme rata, a sada se nije išlo i to je vaša politika zato što nemate ideju, nemate politiku. Ne možete da izađete na izbore da pobedite Srpsku naprednu stranku i Aleksandra Vučića zato što ste sami juče rekli – vi mislite da kada dobijete lajk da vas narod hoće. Neće, zato što nemate politiku, ideju i zato što vam je Srbija na poslednjem mestu, zato što zastupate interese onih koji vas finansiraju, raznih nevladinih organizacija i stranih službi, a to se vidi kada odemo u taj isti Strazbur i ovde sa kim vodite razgovore. Kao što je rekao moj uvaženi kolega Mirković – da li je neko spomenuo Kosovo i Metohiju, e tako se, građani, oni ophode i Strazburu. Dođu u Strazbur, tema je Kosovo i Metohija i prvi ovaj od ovog secikese, ne sedi u sali, ne prijavi se za reč. Znate zašto? Zato što je ta stranka i nastala tako što su pocepali svoju stranku, išli po stranim ambasadama i ne može sada on da zastupa interese Srbije i celovitost Srbije da je Kosovo i Metohija u središtu Srbije. Vas nervira što mi na naše skupove dolazimo autobusima. Pa, šta ćemo? Mi nemamo dovoljno para da svako od nas dođe automobilom. Nemamo. Mi moramo autobusima, ali ima nas puno, pa moramo tako da dođemo. To je vaša demokratija da vi sprečavate naše autobuse da dođu na neki skup. Gde god ste vi išli dobili ste policijsku pratnju da vas niko ne dira. Naše autobuse i naše ljude kada hoće negde da idu vi dođete blokirate i kažete – došla policija, rasterala. Pa, ne nego će da vas pusti da naše ljude sprečavate da idu negde. Pričaju sa ljudima. Vidite, lajkovima se ne dobijaju izbori, nego razgovorom sa građanima. Vi izađete na ulicu, stavite štandove, pultove, skupi se vas deset, dođe sa jajima, vuvuzelama i kažu – moramo da oteramo naprednjake. A ko ste vi da nas terate? Kakav je to fašizam, da pravite spiskove nepodobnih, da pravite spiskove onih koji smeju na ulicu ili ne? Da li je vaša retorika – bacaćemo vas u reke, pravićemo spiskove i dinstaćemo vas, a pored toga ćemo da vam spominjemo porodicu, prvo predsedniku Vučiću, pa onda svima vama, pa da vas targetiramo, pa da vidimo koji sendvičar ide u školu, pa je on krezub, a ko ne ide u školu, on je za koga i za šta? Znate, osnovno obrazovanje je obavezno. Nisu sendvičari išli u školu, išla su deca čiji roditelji poštuju zakon. Moja deca su išla u školu, jer im je tamo mesto, a takvi kao vi ste stali ispred škole i urlali na tu decu. E to je Srbija za koju se vi, gospodo, zalažete. Kakva sloboda medija? Ne sviđa vam se kako ko izveštava, idemo, talačka kriza, idemo ispred RTV-a, „Informera“, RTS-a. Što se tiče RTS-a, ne mislim ništa dobro, Nova 2. Što se mene tiče, dobiće predlog ova skupština od mene da ukinemo tu RTS pretplatu, ali ko ste vi da blokirate televizije? Da li vam se ne sviđa kako izveštavaju? Pa, uzmite daljinski i promenite kanal. Valjda ste dovoljno sposobni? Valjda to možete da uradite? Ali, ne, od vas to ne može da se očekuje, jer ste vi neko ko nama nudi prosipanje fekalije na Gradsku kuću u Novom Sadu, pohovanje srpske policije, napade na institucije, gerilske, terorističke akcije. Ovaj juče kaže – nalaze se u pritvoru. Što je rekao kolega Mirković, pa sam se čovek ogradio od njih. On da ima obraza i časti, on bi podneo ostavku zato što ima terorističku ćeliju u Novom Sadu gde je bila jedna od izjava da će se Aleksandar Vučić i 16. marta nalaziti na mestu predsednika Srbije jedino ako ga mi ne sklonimo i on se ogradio i kaže – pa, nisam tako mislio. Nemojte zaboraviti, bio je čovek u Strazburu. Pričao je sa nekim ljudima i ko zna šta su mu rekli, za koliko para se menjaju određene izjave, ali mora da nauči da nije prethodna Vlada pala jer nema većinu, nego je podneta ostavka kao moralni čin, ali šta on zna o moralu, kada isti taj čovek sedi sa poslanikom koji se zalaže da Kosovo i Metohija postanu član Saveta Evrope? Toliko o tome. E to je politika koju vi nudite. Nismo čuli ništa šta imate da zamerite mandataru. Nismo čuli šta vi mislite da treba da se uradi u ovoj državi. Čuli smo samo da treba dalje da se nastave blokade i prelazna vlada. Toga neće biti i sada vidite kakvo je ovo demokratsko društvo. Sve ovo što ste vi radili ipak vas je pozvao i predsednik Vučić i bivši premijer Vučević i gospođa Brnabić na dijalog kao tekovinu demokratije, ali vi nećete dijalog. Vi nećete izbore, vi hoćete na vlast bez volje građana i to je poruka koju vi šaljete. Mi hoćemo fotelju, ali nemamo podršku i koga briga i to se neće desiti. Gospodine Macut, ja neću da komentarišem kandidate za ministre. Sportskim rečnikom rečeno, vaš je tim, vi ga izvodite. Ako ne valja, vaša odgovornost, tako da ne bih komentarisala pojedinačno ministre. Neke poznajem, neke ne, ali to generalno nije ni bitno. Da vam kažem, bitno je da radite u interesu građana Srbije, bitno je da štitite interes Srbije, bitno je da čuvate teritorijalni integritet i suverenitet ove zemlje i, naravno, da sledite politiku Aleksandra Vučića. Dokle god budete radili to, imaćete podršku Srpske napredne stranke. Kada ne budete, razgovaraćemo u ovom parlamentu. Hvala vam. 

ANA BRNABIĆ: Hvala. Reč ima Sonja Pernat. Izvolite. 

SONJA PERNAT: Jasno je svima da je ovo Vlada kontinuiteta, ali Vlada vrlo lošeg kontinuiteta. Srpska napredna stranka za svoja personalna i kadrovska rešenja predstavlja simbiozu i prošlog i onog tamo režima i 35 godina isti ljudi obitavaju političkom scenom sa 0% odgovornosti. Jasno nam je da tu nema novih lica, a ponajmanje novih imena, ako je neko ime novo, stave to u  .. ovog režima, počevši od Malog pa nadalje. Mi smo ja mislim jedina, mi imamo ministra u modernoj civilizaciji koji je još pre 20 i nešto godina učestvovao u tim spornim privatizacijama, ali ne smeta vam da vam ovde krasi fotelju i ono što meni jeste strašno, da imamo 208 ministra za 12 godina, a 400 hiljada ljudi nema ispravnu pojaću vodu. Gospodine Macut, ja sam vas vrlo pažljivo slušala i ja mislim da sam čula da nastavljate trasiranje Srbije ka EU, a onda predlažete ministra koji je, uopšte nije bitno kako se zove i šta će da bude, koji je palio evropsku zastavu, pa me interesuje kako ćete to vašim kolegama u Evropi da objasnite, kako ste došli do tog predloga? Bojim se da naslućujete, gospodine Macut, da se već ništa ne pitate. Meni je to licemerno jako, a još više mi je licemerno što se skup zove „Ne damo Srbiju“. Kome, gde ne date Srbiju? U Zrenjaninu, gde ste 100 hektara plodne zemlje bacili u ruke strancima? Jel ne date Srbiju u Boru da je srpsko zlato i izvozite, a nama samo čemer, jad i beda? Tamo su plaćeni radnici apsolutno minimalcem. Vi ne vidite običnog čoveka ili možda ne date Srbiju Nedeljicama gde golim rukama ljudi brane svoju zemlju od predatora koje interesuje isključivo samo profit. E, pa vidite, ustala su vam deca, najzdravija ćelija ovog društva, omladina, čije ste dede slali 90-ih godina u ratove, koji su preživeli hiperinflacije i zajmove za Srbiju, koji su preživeli i te sporne privatizacije, ustala je zdrava ćelija, jer neće više da mrzi, neće silu, hoće pravdu. Hoću da vam kažem, pogledajte ovu sliku, ovde je sve pobeđeno, postoje dva datuma, ovo je slika iz Novog Pazara. Ovu Srbiju sam čekala preko četiri decenije, bez mržnje, bez narativa ružnih. Ovo je Srbija u kojoj ja hoću da živim. Imate dva datuma - 15. mart i 12. april. Izvinjavam se, privešću kraju. Evo, 15. marta, hiljade i hiljade ljudi, bez dnevnica, ne interesuju me autobusi i šta sve pričate, ali čistim srcem se voli Srbija. Nije dovoljno mahati zastavom, gledajte ovo. 

ANA BRNABIĆ: Hvala. Reč ima narodna poslanica Dijana Radović. 

DIJANA RADOVIĆ: Zahvaljujem, poštovana predsednice Narodne skupštine. Poštovane kandidatkinje i kandidati za ministre u Vladi Republike Srbije, uvaženi gospodine Macut, mi svi svedočimo da je ovo složen geopolitički momenat za ceo svet, ali takođe i za naše društvo i za našu državu i nesumnjivo je da će se vaša Vlada suočiti sa brojnim izazovima koji zahtevaju mnogo mudrosti i mnogo iskustva, ali mnogo predanog i marljivog rada. Sigurna sam da će kandidati koje smo predložili naša koalicija SPS i JS i Zeleni Srbije vam na tom putu biti od velike pomoći i da ćete zajedno uspeti da na te izazove adekvatno odgovorite, kao i da ih uspešno savladate. Nažalost, ja nemam dovoljno da detaljnije govorim o vašem ekspozeu koji sam pažljivo proučila, ali reći ću ono nešto što mi je najvažnije, a to je da ste veliku pažnju posvetili mladima i da iako imamo resor koji se bavi posebno tom temom, da se nameće zaključak u vašem ekspozeu da će mladi biti visoko pozicionirani kao prioritet i u ostalim resorima, naravno, u okviru njihovih nadležnosti kroz reformu obrazovanja, kroz zapošljavanje, kroz brigu o talentima, ali i kroz nagrađivanje istih. Verujemo da je ovo dobar multisektorski pristup i da će ova Vlada lekovito delovati na postojeću društvenu krizu, da ćete uspeti da nađete pomirljivo rešenje koje je neophodno u ovom trenutku, ali da ćete na ovaj način učiniti da mladi budu inicijatori napretka, da ostanu u našoj zemlji, kao i da doprinesu stabilnosti naše zemlje. Mislim da je veoma važno i da pomenem da u prethodnim mesecima dugujemo veliku zahvalnost pripadnicima MUP, kao i pripadnicima drugih snaga bezbednosti koji su se zaista na jedan dostojanstven način ponašali tokom svih ovih meseci i na najbolji način upravljali bezbednosnom krizom koja je rezultat višemesečnih blokada na našim ulicama. Takođe, resor državne uprave i lokalne samouprave dobio je novu ministarku našu dosadašnju šeficu poslaničke grupe. Verujemo da će ona dati jednu novu energiju ovom resoru i da će uspeti da se izbori za bolji status lokalnih samouprava, ali i da će ih motivisati da usluge koje lokalne samouprave pružaju građanima budu i brže i efikasnije. Uvaženi gospodine Macut, imate podršku SPS. Mi ćemo glasati za vaš predlog. Želimo vam uspeh u budućem radu. Zahvaljujem. 

ANA BRNABIĆ: Hvala. Reč ima narodni poslanik Vladimir Pajić. 

VLADIMIR PAJIĆ: Nova Vlada profesora Đura Macuta biće nastavak policijske države i strahovlade. Tu nema ništa novo. Vi, gospodine Macut, zamišljate sebe u sredini, ispred vas žandarmeriju, s leve strane batinaše, s desne strane policiju. Zamišljate iza vas predsednika države, a u toj vašoj deluziji, zamišljanju, nigde nema ni naroda, a nema ni države. Vi ste mekana marioneta režima koji pravosudni sistem usmerava na obračun sa sopstvenim građanima i koji u nameštenim političkim procesima sudi i tuži članovima Pokreta slobodnih građana, a vaši veseli predstavnici, funkcioneri stranke govore i priznaju juče da su ti dokazi pribavljeni nelegalno i da oni ne mogu biti korišćeni na sudu. S tim se kao premijer suočavate. Pustite ljude na slobodu, pustite naše Novosađane na slobodu, a hapsite kriminalce i hapsite korupcionaše s kojima pijete kafe i vozikate se po gradu. Pored toga, u kabinetu vi imate ministra prosvete Dejana Vuka Stankovića, javno optuženog za seksualno uznemiravanje. To su ozbiljne optužbe. Mi moramo kao poslanici njima da se bavimo kad ih čujemo. Više desetina studentkinja je o tome govorilo javno. Svedoče studentkinje da u grupama idu kod njega da im potpiše indeks, da ne žele da budu nasamo s njim zbog uznemiravanja kojem su bile izložene. Da li je to ministar prosvete? Jel to naslednik Dositeja Obradovića, koga ste i sami pominjali? Mi te optužbe shvatamo ozbiljno, mi moramo da ih shvatamo ozbiljno. Da vam kažem, mi ćemo biti tu da branimo te ljude, da branimo ljude koji su izloženi vama, naročito žene koje su sticajem nesrećnih okolnosti izložene na taj način vama. Dejan Vuk Stanković nije dostojan da bude ministar prosvete iz mnogo razloga, a ovaj o kome govorimo je najopasniji, najozbiljniji i tražimo da se to ispita. Dejan Vuk Stanković je propagandista vrlo dobar, on je inspirator nasilja vrlo dobar, ali ministar prosvete sigurno neće biti dobar. Zaboravili ste još jednu stvar, Srbi su se zajedno sa drugim narodima dugo borili protiv autokrata, protiv strahovlada, poput ove vaše i uvek su u tome bili uspešni, ne zaboravite to. Mi smo u tome bili uspešni. Vi zaboravljate da mi imamo i u kulturi i u obrazovanju veliko iskustvo potrebno za alat za borbu protiv autokratija kakva je vaša. Prevazišli smo vas jedno i prevazići ćemo vas ponovo. Hvala. 

ANA BRNABIĆ: Još jednom bih apelovala da ne radimo ovakve stvari i da takve optužbe ili insinuacije na račun jednog čoveka, koji nemaju nikakve dokaze, nisu potkrepljeni nikakvim dokazima, da to ne radimo u Narodnoj skupštini zato što targetiramo ljude, uništavamo porodice i kako ćete se sutra osećati ako to što govorite nije tačno. Nemojte takve stvari da koristite u političkoj borbi. Evo, molim vas. Da pokažemo mi prvi u Narodnoj skupštini neku odgovornost. Idemo dalje. Reč ima Bojan Torbica. 

BOJAN TORBICA: Zahvaljujem. Poštovani gospodine Macut, predložena Republička Vlada će imati punu podršku Pokreta socijalista kao pouzdanog i lojalnog koalicionog partnera, ukoliko bude Vlada kontinuiteta i ukoliko bude dosledno sprovodila politički program „Skok u budućnost 2027“ za koju predsednik Aleksandar Vučić ima našu punu podršku, što je više nego čvrst garant da će Srbija nastaviti putem napretka, da će biti sve jača ekonomski, privredno i finansijski, a samim tim politički stabilnija i socijalno odgovornija. Gospodine Macut u svom ekspozeu ste rekli da sve mora biti podređeno interesima otadžbine, našoj Srbiji i mi to u potpunosti podržavamo, kao što podržavamo i ono kada ste rekli da sve mora biti podređeno interesu srpskog naroda. Ne mogu, a da ne konstatujem da je, zarad toga, u ovoj Vladi moralo da se nađe mesto za nespornog ideologa političkog ujedinjenja srpskog naroda, kroz ideju srpskog sveta, Aleksandra Vulina i bojim se da će vreme to i pokazati. Njegov angažman i rezultati rada od Kancelarije za Kosovo i Metohiju, preko Ministarstva za rad, Ministarstva odbrane i unutrašnjih poslova, BIA, kao i poslednjih zaduženja koja je obavljao kao potpredsednik Republičke Vlade, mislim pre svega na uspostavljanje saradnje sa organizacijom BRIKS na održavanju veza sa Srbijom i srpskim narodom, dokazano prijateljskim zemljama i narodima poput Rusije, Belorusije, Kine, jeste preporuka da se uz brojna kvalitetna rešenja koja sadrži ovaj predlog Vlade među njima nađe i ime Aleksandra Vulina. Naravno, to neće biti razlog animoziteta između nas, jer suviše dugo mi zajedno koračamo u ovoj našoj borbi za bolju budućnost Srbije, jer verujemo u izbor Aleksandra Vučića koji je poverio mandat vama za sastav Republičke Vlade i svesni smo da samo ukoliko vi u Vladi i mi ovde u parlamentu damo sve od sebe Srbija može postati ekonomski moćna, privredno snažna, politički stabilna i vojno jaka, a samo takva Srbija može biti garant boljeg i dostojanstvenijeg života njenih građana, kao i garant bezbednosti i opstanka srpskog naroda i samo takva Srbija može biti garant da ćemo živeti u suverenoj, samostalnoj i celovitoj Srbiji, samo takva Srbija može sačuvati Kosovo i Metohiju u okviru svojih državnih granica i samo takva jaka i stabilna Srbija može biti garant očuvanja Republike Srpske, garant odbrane političke volje srpskog naroda i garant da zapad neće uspeti da pogazi Dejtonski sporazum, kao što je uspeo da pogazi Rezoluciju 1244. Samo takva jaka i stabilna Srbija može biti nosilac političkog okupljanja i ujedinjenja srpskog naroda što je u ovom trenutku od istorijske važnosti, a samo politički jedinstven narod okupljen oko jedinstvene političke ideje može odgovoriti na nikad veće i teže izazove koji su pred nama. Političko jedinstvo srpskog naroda je ujedno i prvi korak ka našem konačnom cilju - državnom ujedinjenju. Ukoliko pogledamo trenutnu geopolitičku situaciju u svetu, moramo primetiti da imamo istorijsku priliku da posle više vekova borbe i puno propuštenih prilika objedinimo i ujedinimo srpski narod i tu šansu ne smemo propustiti, pre svega zbog onih koji dolaze posle nas. Mi u Pokretu socijalista tu ideju zovemo – idejom srpskog sveta, ali je nebitno kako se zove. Bitno je da napokon budemo složni i jedinstveni, nepodeljeni i da imamo isti cilj – objedinjavanje srpskog naroda. Po pitanju ekspozea mogu vam čestita i reći da se skoro u potpunosti slažem sa svim što je izneto, a posebno mi je drago što vidim da niste preterano očarani evropskim putem Srbije i da vam to nije politički prioritet. To mi je drago, jer sve veći broj građana Srbije postaje svestan činjenice da se svet u kome živimo nepovratno menja i da tzv. evropski put Srbije ima jasnu alternativu oličenu u procesu priključenja organizacije BRIKS, kao trenutno najaktuelnijeg globalno-ekonomskog-političkog integrativnog procesa. Posle više od dve decenije mislim da je krajnje vreme da prihvatimo činjenicu da Srbija kulturološki ne pripada isključivo zapadnoj civilizaciji, da se vekovima ovde susreću kulture istoka i zapada, kao i da je spoljna politika kolektivnog zapada poslednjih decenija uglavnom u suprotnosti, kako sa osnovnim načelima međunarodnog prava, Poveljom UN, univerzalnom Deklaracijom o ljudskim pravima, kao i sa našim vitalnim državnim i nacionalnim interesima. Za našu državu i narod je izuzetno važno da što aktivnije učestvujemo u procesu uspostavljanja multipolarnosti u procesu koje sprovode zemlje osnivači BRIKS-a. Naravno, mi ne očekujemo da neko preko noći okrene smer ekonomskih integracija u državi, ali očekujemo da se u javnosti obezbedi da bar približno isti prostor posvetimo i jednoj i drugoj opciji, stvarajući mogućnost da se građani Srbije u nekom narednom periodu odluče kojim će smerom Srbija ići, a siguran sam da će se velika većina građana Srbije složiti sa mnom da put Srbije u narednom periodu treba da bude dosledna odbrana teritorijalnog integriteta Srbije tj. odbrana Kosova i Metohije, odbrana Republike Srpske, političko ujedinjavanje srpskog naroda, otpočinjanje integrativnih procesa sa organizacijom BRIKS, ni uvođenje sankcija Rusiji, nastavak ekonomske, privredne, političke saradnje sa zemljama koje su naši dokazani prijatelji, poput bratske Kine i, naravno, smirivanje političkih tenzija u državi i obezbeđivanje normalnog funkcionisanja države i normalnog života građana, misleći, pre svega, na omogućavanje srednjoškolcima da se vrate u svoje škole i studentima da se vrate na svoje fakultete. Slažem se sa vama, gospodine Macut, da je Srbija umorna od podela, blokada i protesta, a da je željna rada, razvoja, boljeg i lepšeg života i zato, na kraju, još jednom da ponovim, poslanici Pokreta socijalista će u danu za glasanje podržati vaš izbor za premijera, kao i izbor predložene Republičke Vlade i u nama i našem lideru Aleksandru Vulinu imaćete iskrene i pouzdane saradnike u budućem periodu. Hvala. 

ANA BRNABIĆ: Hvala vam. Reč ima Dragan Stanojević. Imate samo minut i 16 sekundi. Ne želite. Idemo dalje. Reč ima Milija Miletić. 

MILIJA MILETIĆ: Zahvaljujem se. Predsednice Skupštine, uvaženi mandataru, poštovani kandidati za ministre Vlade Republike Srbije, poštovane kolege poslanici, građani Srbije, ja sam Milija Miletić i dolazim iz Svrljiga. To je najlepša opština u Srbiji koja se nalazi pored grada Niša, a to je najlepši grad u Srbiji. Inače, izabran sam sa liste Aleksandar Vučić – Srbija ne sme da stane, a u Skupštini predstavljam Ujedinjenu seljačku stranku, čije je sedište u Svrljigu. Ja sam u okviru vašeg ekspozea video da ste se dotakli svih onih stvari koje su bitne za naš rad, za naš život u Srbiji. Jedan deo bih hteo da vam predočim, a ministra portfelja, a tiče se tih malih opštine, nerazvijenih opština koje su četvrta ili peta grupa nerazvijenosti. U tom delu ima 40 i nešto opština, blizu 25% teritorija Srbije su u tim opština i mislim da bi tu trebali da stavimo malo veći akcenat, da se u okviru vaše aktivnosti, kao premijera, vaših predloženih ministara, nađu rešenja da se tamo rešavaju problemi koji su za sve nas bitni i da bi ostali tamo da živimo. Suštinski, te opštine su mahom na jugoistoku Srbije, ima još nekoliko u drugim delovima Srbije, ali suštinski je najteže tamo kod nas. Recimo, ja živim u Svrljigu. Pored mene je Knjaževac, Soko Banja, Bela Palanka, Merošina, Gadžin Han, Boljevac, da ne pominjem to sve, veliki broj tih malih opština koje imaju dosta velike teritorije, gde su veliki problemi. Tamo treba veća pažnja u delu finansijske pomoći, projekti da više prolaze i normalno što se tiče ostalog da bi tamo ljudi ostali da žive. Mi imamo tu sa nama kandidata za ministre. Evo, idemo redom, kao što je gospodin Gašić čovek koji ima veliko iskustvo što se tiče odbrane i čovek koji živi za ovu Srbiju, gospodin Glišić što se tiče javnih ulaganja. Očekujem od njega da ćemo imati veće mogućnosti, da dođe kod nas u Svrljig i u te male opštine da završimo neke projekte. Što se tiče gospodina Lončara, ministra zdravlja, tom čoveku mogu samo da kažem hvala, zato što je svojim angažovanjem i za vreme korone i posle toga obezbedio dosta bolje uslove za rad u tim malim sredinama, za povećanje broja zaposlenih, da se obnove specijalizacije i stvarno za nas koji živimo u tim malim sredinama zdravstvo je veoma primarna i bitna stvar. Tu je i gospodin Krkobabić, što se tiče poljoprivrede i za selo i ostali ministri koji su u prethodnom periodu bili tu, a nastavljaju i u narednom periodu. Ja vam kao poslanik i predstavnik Ujedinjene seljačke stranke dajem maksimalnu podršku i glasaću za predlog Vlade, zato što mislim da Srbiji treba Vlada kontinuiteta, da u delu onih stvari koje nisu završene to moramo da završimo. Jedna od bitnih stvari jeste i za mene kao čoveka demografija, obezbeđivanje više sredstava za novorođenu decu, za zaposlenje porodilja, za bračnu zajednicu, ali to da bude i da postoji veća razlika u sredstvima, da najmanje 50% mora da bude u tim opštinama da bi tamo ljudi imali stimulaciju da mogu da ostanu da žive. I dalje sam čovek koji živi u Svrljigu i želim da ostanem tamo, da se borim za svoj kraj, ali verujte mi tamo je kod nas veoma teško. Poljoprivreda je nešto za nas veoma bitno. Profesor Glamočić koga znam od ranije kao profesora, bio je jedno vreme ministar, sarađivali smo i ja kao član Odbora, nadam se da ćete imati aktivnosti što se tiče stočarstva. Stočarstvo je nešto što je najbitnije za nas. Tu je i veterina, tu su i ostali vidovi poljoprivredne proizvodnje koji su bitni za egzistenciju naših poljoprivrednih proizvođača. Tako, gospodine Macut, profesore Macut, poštovani premijeru, mandataru, za mene kao čoveka uvek pominjemo Kosovo i Metohiju, to je za mene u srcu i kada kažemo - Kosmet to je srce Srbije. Vi ste doktor, profesor, da znate i te male opštine kao što je Svrljig, Bela Palanka, Gadžin Han, to su isti delovi organizma u našem organizmu koji se zove Srbija. Zbog toga svi zajedno moramo da funkcionišemo, da se obnavljamo, da se pomažemo, jer bez srca, ali i ostalih delova organizma naša Srbija neće ići napred. Hvala još jednom. Podržaću predlog Vlade i sve ministre koji su predloženi na ovom dnevnom redu i glasaću za to. Hvala još jednom. 

ANA BRNABIĆ: Hvala vam. Po Poslovniku reč ima Biljana Đorđević. Izvolite. 

BILJANA ĐORĐEVIĆ: Zahvaljujem predsedavajuća. Ja želim obaveštenje – po kom osnovu je govorio prethodni govornik kao samostalni poslanik. On je to postao tek juče nakon početka pretresa, nakon što je napustio poslaničku grupu, verovatno nezadovoljan govorom Miloljuba Albijanića. Član 96. st. 3. i 4. su prekršeni. Kaže se da narodni poslanici koji nisu članovi poslaničkih grupa međusobnim dogovorom određuju najviše tri učesnika u raspravi, tog dogovora nije bilo, sa pravilom da govore do pet minuta, a prijave za reč sa redosledom narodnih poslanik podnose poslaničke grupe i narodni poslanici koji nisu članovi poslaničkih grupa u pisanom obliku. Do otvaranja pretresa te prijave za reč gospodina Milije Miletića u sistemu nema. Po kom osnovu ste mu dali da govori? Zahvaljujem. 

ANA BRNABIĆ: Da li želite da se izjasnimo? U redu. U danu za glasanje ćemo se izjasniti. Po osnovu što je sednica počela kada je ova poslanička grupa postojala. Te u tom smislu imaju to vreme poslaničke grupe. Nije do mene. Da li ja to volim, ne volim, želim, ne želim. Zato što sednica ne može da se menja u hodu sa poslaničkim grupama. Dakle, od sledeće sednice on će nastupati pretpostavljam, ako se ne pridruži nekome, kao samostalni poslanik i neće imati to vreme, kao što neće imati ni 20 minuta. Lista je napravljena juče dok su još imali grupu. Ja ću tražiti od Generalnog sekretarijata da vam dostavi pismeno objašnjenje da se mi ne bismo raspravljali sada o tome. Idemo dalje. Reč ima prof. dr Dragan Delić. 

DRAGAN DELIĆ: Poštovani građani Republike Srbije, poštovani kolega Macut, u vremenu kada su zdrav razum i istina suspendovani od strane aktuelne vlasti, režimskih medija i nabeđenih političkih analitičara zloslutno preteće i apsurdno zvuči poruka predsednika Republike Srbije – moramo da vratimo otetu državu. U isto vreme, u organizaciji isti ljudi održan je sabor za narod i državu sa dominantnom porukom – ne damo Srbiju. Tu se nameću sledeća pitanja: prvo, ko nam je oteo državu, drugo, kome ne damo državu Srbiju, i treće pitanje – kako nešto da ne damo kada nam je već to oteto? Sve ovo pomalo liči na teatar apsurda iz pedesetih godina prošlog veka, besmisao ljudskih radnji, postupaka i reči uz mešanje stvarnog i nestvarnog. Međutim, autori naših drama nisu ni Kami, Onesko, ni Beket, već predsednik Republike i aktuelna vlast. Na koji način aktuelna vlast misli da vrati otetu državu, pretpostavljam, od autentične mladosti, oličene u kolektivu jednakih i samoorganizovanih studenata koji se samo bore protiv nepravde, korupcije i zarobljenih institucija? Da li u tom preotimanju vlast računa brojne opskurne ličnosti pod kapuljačama koje se nedeljama nalaze i cirkulišu ispred Predsedništva Republike Srbije, a sada i ispred Narodne skupštine? Inače, ko to odobrava, organizuje i finansira? Juče su nas, narodne poslanika opozicije, mene kao lekara i redovnog profesora dočekali na izlazu iz Narodne skupštine sa povicima – ustaše. Da li je to deo vašeg poziva na saradnju i harmonizaciju odnosa? Napominjem da bi u svakoj normalnoj uređenoj državi raznolikosti i različitost u znanju i idejama i pogledima na razvoj društva pogotovo od strane studenata prihvaćeni kao bogatstvo i strateško opredeljenje. Moje celoživotno iskustvo govori da je najbolje jedinstvo ono koje isključuje različitost pa i političku raznolikost. Sve ovo dobija na još većem značaju u našoj zemlji gde nesreća nesreću sustiže, tragedija tragediju, afera aferu, korupcija korupciju, pronevera proneveru. Studenti kroz Gandijevski pristup samo govore o normalnom životu dostojnog čoveka, o osvešćivanju i kvalitetnom preobražaju, a aktuelna vlast ih zbog toga skandalno naziva bahatim mamlazima, fašističkim falangama i teroristima. Razumite i prihvatite, pokret studenata i omladina u Srbiji ukazuju da ne možemo odvojiti cilj i sredstva i da demokratija nije spoljašnji cilj, već praksa. Sam život pokreta. U tome je ovaj pokret za nas uzor, a sve više i za uspavanu Evropu. Poštovani građani, predložena Vlada Srbije i po programu i po sastavu ne obezbeđuje diskontinuitet sa prethodnom neuspešnom Vladom. Kakva je to kadrovska politika kada posle devet meseci rada predsednik Republike kaže da treba promeniti više od polovine ministara? Pa ko je njih predlagao? Ne vodi se ozbiljna kadrovska politika tako što se kaže da nekome treba pružiti šansu. Ovde se ne radi o tomboli, već o najodgovornijoj političkoj ličnosti i političkom telu u Republici Srbiji. Umesto čvrstih argumenata i ubeđenja sa pokrićem nama se nudi dobra volja i nadanje. Neozbiljno i neodgovorno. Poštovani kolega Macut, samo letimični pogled na predlog Vlade koji se odnosi na zdravlje dovoljan je da se shvati da predlažete pogrešnu zdravstvenu politiku. Na primer, o oblasti kadrovske politike i oblasti preventivnih pregleda. To je nestručno napisano. Ukoliko želite iskrenu saradnju, kako kažete, nudim vam predlog nove zdravstvene politike i nudim vam zakon o lekarima. Žao mi je što je i prethodni sastav Vlade, gde sam ponudio isto ovako na sednici saradnju niko nije odreagovao. Znači, nije postojala politička volja za saradnjom o kojoj vi sada govorite. Hoću iskreno da verujem da vi to želite. Zbog nečije zabrane, pretpostavljam, nije održana ni jedna sednica Odbora za zdravlje i porodicu Narodne skupštine. Skandalozno. Godinu i nešto dana mi nemamo sednicu Odbora za zdravlje. Neko je to zabranio. Ukoliko želite saradnju i harmonizaciju odnosa ispunite šesti zahtev studenta u blokadi. Ulaskom predsednika Republike sa brojnim novinarima i snimateljima u intenzivnu negu, gde su lečeni bolesnici sa teškim opekotinama, zbog mogućih bolničkih infekcija životi tih bolesnika bili su dovedeni u neposrednu opasnost. Prekršen je Zakon o zdravstvenoj zaštiti, član 15. stav 1, Zakon o pravima pacijenata, članovi 10, 14. i 21. Lekari su prekršili Hipokratovu zakletvu i Kodeks medicinske etike. Pokažite odgovornost i saradljivost po ovom pitanju. Poštovani građani Srbije, veoma je opasna manipulativna teza aktuelne vlasti i njene moćne propagandne mašinerije da su studentski, građanski protesti, univerziteti, rektori, dekani direktni krivci duboke podele u društvu, pad proizvodnje, manjak turista, odustajanje stranih investitora od započetih i planiranih investicija. Ne zaboravimo studentski protesti su samo posledično stanje ili odgovor i reakcija na sveprisutno nagrađeno neznanje pripadnika i simpatizera vladajućih partija, nekompetentnost, korupciju, enormno bogaćenje na račun osiromašenja većine, akumulacija trauma i nesreća, autoritarnu vlast i autističnu vlast. Zato ovde i sada studenti i građani samo primenjuju doktrinu iz humane medicine. Lekari prvo leče uzrok bolesti, a zatim i posledične simptome koji prate taj klinički entitet. Za postojeću situaciju, narušen obrazovni sistem, odgovorna je aktuelna vlast koja mesecima, između ostalog ne rešava studentske zahteve, zato što ne može, nedostajuća ili možda blagovremeno sklonjena dokumentacija ili još gore, ne želi, verovatna zaštita određenih ličnosti. Najgore što u kolopletu beščašća aktuelna vlast da bi izbegla odgovornost deli, suprotstavlja i huška studente koji žele da uče protiv studenata demonstranata koji navodno ne žele da uče. Opasna i apsurdna podela. Na hiljade studenata sam edukovao i uvodio u čaroban svet medicine. Svi su hteli da uče, shvatajući da je kvalitetno obrazovanje bez morala nema željenu vrednost. Naravno, za radikalne promene i smenu aktuelne vlasti, normalno je da je potreban projekat „idejna avangarda“. U tom svetlu vidim plan i program obnove i razvoj Republike Srbije koji su kreirali i napisali ljudi od struke i iskustva, integriteta iz partije „Srbija-centar Srbija“. Iskreno verujem da je znanje stečeno kroz kvalitetno obrazovanje, kontinuiranu edukaciju, rad, poslednja nit za koju se može da se uhvati ovo umorno, satrveno i biološki ugroženo društvo. Upamtimo, svaki oblik nasilja ide na ruku aktuelnoj vlasti. Svaka normalna i odgovorna vlast bi oberučke prihvatila razumne predloge opozicije, da država napokon izađe iz nenormalne, destruktivne društveno-političke krize sa nesagledivim posledicama. Svi bi učestvovali na normalnim izborima, a aktuelna vlast bi imala normalnu, realnu šansu da ostane na vlasti. Da se razumemo, opozicija ne želi vlast bez poštenih i fer izbora, mada joj se to stalno inputira od strane aktuelne vlasti. Stalno ponavlja, pa i sada, da opozicija mora da pobedi na izborima zato što je bolja, ne zato što je pozicija ubedljivo gora. Poštovani građani, u ovom presudnom trenutku za našu Srbiju potrebna je aktivna moć svakog građanina sa uspešnom i pre svega čistom biografijom. Tokom 45-godišnjeg kliničkog rada i brojnih društvenih aktivnosti upoznao sam na hiljade i hiljade profesionalno uspešnih ljudi sa čvrstim etičkim principima svih nacionalnosti i vera, koji političku aktivnost nažalost doživljavaju kao nešto nemoralno i neproduktivno. Međutim, suština i istina su u rečima Jovana Skerlića pre sto godina - politička aktivnost je briga o javnom dobru. Poslušajmo Skerlića, nećemo se pokajati. Hvala vam. 

ANA BRNABIĆ: Hvala vama. Profesore, samo da vam kažem, u jednom delu se u potpunosti slažem sa vama. Ne prihvatljivo je potpuno da do sada nije održana nijedna sednica Odbora za zdravlje. To ide na moju dušu, tako da nema veze sa Vladom ili izborom Vlade. Ja ću se postarati da se to promeni. Hvala vam što ste ukazali na takvu stvar. Sledeći je samostalni poslanik Edin Numanović. Imate pet minuta. 

EDIN NUMANOVIĆ: Poštovana predsednice Narodne skupštine, uvaženi kandidati za predsednika Vlade i ministre, dame i gospodo narodni poslanici, noseći odgovornost za narod koji nas je ovlastio da ga ovde zastupamo, osećamo obavezu da institucionalno otvaramo i aktuelizujemo pitanja od značaja za Bošnjake Sandžaka. Učinićemo to svakako ozbiljno, odgovorno, bez populizma, bez primitivizma ili ne daj Bože poltronstva. Takav pristup ne koristi ni našem narodu, ni većinskom narodu, ni samom sistemu države Srbije. Upravo zbog osetljivog društvenog trenutka u kome se nalazimo, odgovoran pristup je naša dužnost. U tom smislu izražavamo zadovoljstvo što Bošnjaci imaju autentičnog predstavnika u predloženoj Vladi, oličenog u ministru, Usame Zukorliću koji nastavlja politiku utemeljenu na principima koje je postavio rahmetli akademik Muftija Muamer Zukorlić. Prisustvo predstavnika manjina u Vladi je uvek poželjno, ali istovremeno izazovno, jer se od njih očekuje da često bez realne političke moći rešavaju pitanja koja su izazov i za većinski narod. Međutim, to nas neće pokolebati. Naprotiv, trajno smo opredeljeni istorijskom pomirenju između dva naroda o čemu je i mandatar govorio u svom ekspozeu. Kada govorimo o Bošnjacima u Sandžaku, ali i širom države moramo istaći nekoliko ključnih još uvek nažalost otvorenih pitanja. Proporcionalna zastupljenost Bošnjaka u republičkim institucijama, a posebno na lokalnom nivou, naročito u sudu, tužilaštvu, policiji i jedinici vatrogasnoj je od suštinske važnosti za stabilnost i za izgradnju poverenja u državni sistem, jer Bošnjaci moraju osetiti da ovaj sistem je njihov i da im veruje. Borba protiv kriminala i korupcije mora biti prioritet. To je preduslov za stvaranje zdravog ambijenta i temelj za društveni, ekonomski i celokupni napredak države. Veliki infrastrukturni projekti u Sandžaku poput autoputa, gasovoda, aerodroma, izgradnje kliničko bolničkog centra u Novom Pazaru predstavlja jedan veoma pozitivan momenat koji je nastao kao produkt sporazuma koji je ranije Stranka pravde i poverenja potpisala sa vladajućom partijom predstavlja veoma pozitivan momenat i početak otklanjanja višedecenijske zapostavljenosti ovog regiona. Uspostavljanje stalnog dijaloga između Beograda i Sarajeva je ključno pitanje za odnos dva naroda i smatram da možemo odigrati ključnu ulogu. Takođe, borićemo se za stvaranje uslova za ostvarenje jedinstva unutar islamske zajednice, što je od izuzetnog značaja za duhovnu i društvenu stabilnost našeg naroda, te sprečavanje razvoja ekstremizma koji klija na pukotinama razjedinjene islamske zajednice. Ovo su pitanja koja moraju ostati u fokusu i koja ćemo nastaviti da pokrećemo. Još jednom želim da izrazim zadovoljstvo činjenicom da Bošnjaci imaju autentičnog i doslednog predstavnika u Vladi Republike Srbije, ali predstavnike i drugih manjinskih zajednica. Verujemo da će Vlada imati snage i mudrosti da se uhvati u koštac sa otvorenim društvenim pitanjima i da će se nastaviti napredak, te ćemo svakako podržati, odnosno glasati za vaš predlog Vlade, gospodine Macut i svakako ćemo podržati nastavak naših partnerskih odnosa. Hvala. 

ANA BRNABIĆ: Hvala vama. Sledeća je Natalija Stojmenović. Izvolite. 

NATALIJA STOJMENOVIĆ: Hvala. Ne znam mandatar zna dok on ovde govori o razgovoru i o dijalogu, baš ispred ovog doma partija koja ga je nominovala za ovu poziciju je izgradila jedno provokatorsko utvrđenje. Ne znam da li isto zna da partija sa kojom šuruje za 13 godina vlasti nije bila sposobna da ispuni 5% ekspozea koji je on predložio. Jedino je bila sposobna za sukob. Sukob, nasilje i strah isporučuju. Najbolji paravan za nesposobnost je izvrtanje realnosti. Verujem da se baš i tako u ovom ekspozeu našao podatak da je zbog registra Socijalna karta 200.000 građana informaciju da ima pravo na dodatnu novčanu pomoć. Izgleda da, gospodine Macut, do vas nije stigla informacija da je isti taj registar oduzeo socijalnu pomoć od 60.000 građana. Od 60.000 građana ste oduzimali 12.000 dinara, jer toliko ekonomski tigar ima da izdvoji za one kojima je pomoć potrebna, jer je za vas pomoć biznis. Taj biznis je samo na Novom Beogradu štancovao hiljadu rešenja socijalne pomoći, koje je nosio u kesama i davao ljudima, u zamenu za glas. Stvarno moram da vas pitam, iako ćutite ovde dva dana, zar vas ne plaši to koliko ljudi nemaju? Zar vas ne plaši koliko broje svaki dinar, da im i tih 12.000 dinara te socijalne pomoći nešto znači? Zar vas ne plaši koliko oni koji vas predlažu ne cene nečiji život? Toliko ga ne cene, da postoje svedočenja, koja verujem da ste čuli, jer ste lekar, da ste mestima na listi čekanja onih koji su oboleli od raka trgovalo u zamenu za glas, jer za glas u ovoj partiji se očigledno radi sve. Za glas ste od socijalne pomoći napravili biznis, a od borbe protiv siromaštva – borbu protiv siromašnih. 

ANA BRNABIĆ: Upozoravam vas da ne radite takve stvari. Neću vam dati opomenu, upozoravam vas da ne radite takve stvari. Širite neistine i dezinformacije, pričate o tome već mesecima u ovom parlamentu. Nemate nijedan dokaz, jer ga ne možete imati. Lekari su to opovrgli. Molim vas da ne radite to. 

NATALIJA STOJMENOVIĆ: Pitam vas – jel to sveta dužnost koju ste prihvatili? Jel to sveta dužnost o kojoj ovde dva dana ćutite? Jel će takođe vaša dužnost biti, kao i mnogima koji ovde menjaju ministarska mesta poslednjih godina, da prodajete licence za rad domovima za stare u kojima ljudi živi izgore? Da li vam je cilj da se starost u Srbiji pretvori u borbu za goli život? Neko sam ko je odrastao u vreme građenja ove mašinerije za pranje para i verujem da mnogima kada ovo čuju vređa inteligenciju da smo mi rekli ovom sistemu da iz ove krize mora da se izađe mirnim putem, da bes svakog ko je blaćen, ucenjen i ugrožen zamenite razumom. Ali, mi i to želimo da pokušamo i predlog prelazne vlade je taj pokušaj. Predlog prelazne vlade nije koalicija sa vama, nego koalicija sa zdravim razumom, jer svako normalan bi između toga da ova kriza oduzme bilo čiji život, da postoji jedan promil šanse da ova kriza oduzme nečiji život i između bilo čega drugog izabrao život, jer za nas on nema cenu. Hvala. 

ANA BRNABIĆ: Hvala. Nadoknadićemo sledećem govorniku, ostalo vam je neko vreme, nadoknadiću mu zato što sam vas prekinula. Zaista mislim da takvim stvarima ne treba da licitiramo. Opomena za gospodina narodnog poslanika Milana Radina zbog toga što je dovikivao neprimerene stvari, tako da imate opomenu. Idemo dalje, Miroslav Petrašinović. 

MIROSLAV PETRAŠINOVIĆ: Uvažena predsednice Narodne skupštine, poštovani mandataru za sastav nove Vlade gospodine Macut, uvaženi kandidati za ministre, koleginice i kolege narodni poslanici, uvaženi građani Srbije. Pred vama je, gospodine Macut, težak zadatak i ono što ste vi rekli u vašem ekspozeu jeste da ćete posvetiti svoj mandat vođenju jednog nacionalnog dijaloga. Taj nacionalni dijalog treba da dovede do toga da u Srbiji iskorenimo nasilje. Nasilje su u Srbiju doveli i to legalizovali oni koji se nalaze prekoputa nas, a sa vaše leve strane. Nikada u Srbiji nismo imali situaciju da nam decu u školama okreću jedne protiv drugih. Preživela je ova zemlja i 9. mart, preživela je i 5. oktobar, imali smo i naše demonstracije 2012. godine i tada je jedan čovek, isto kao što to čini i sada, pozivao na mir. Tada je ispred Narodne skupštine Republike Srbije, te 2012. godine, bilo stotine hiljada srpskih naprednjaka, koji su protestovali i tražili jedno – tražili smo izbore. I tada smo ostali do 18 časova ispred Narodne skupštine i tada je Aleksandar Vučić sa bine ispred Narodne skupštine pozvao nas da se u miru raziđemo i da se vratimo svi našim kućama i da ne rušimo državu. Tražili smo izbore, nismo hteli da rušimo državu. Danas imamo neodgovornu grupu onih koji iz dana u dan pozivaju na nasilje, koji traže da se ruši država, koji traže da se stvari rešavaju na nekakvim plenumima, pa onda i kada na tim plenumima ne bude odluka kakvu oni žele, onda se tuku između sebe. Stvari idu toliko daleko da i u školama decu okreću jedne protiv drugih, đake protiv đaka, da neki pojedini profesori dozvoljavaju da učenici vređaju druge učenike samo zato što su njihovi roditelji istaknuti politički funkcioneri ili uopšte pripadnici i članovi SNS. Tome moramo da stanemo na put i tome treba da, između ostalog, posluži i dijalog o kome ste govorili u vašem ekspozeu. Moramo da vratimo građanima državu, moramo da idemo dalje, moramo da razvijamo naš obrazovni sistem, i o tome ste govorili u vašem ekspozeu, na jedan zaista kvalitetan i odgovoran način. Morate da nastavite put koji je trasirao predsednik naše stranke gospodin Miloš Vučević i vaš prethodnik na poziciji premijera, da se više ulaže u obrazovanje. Jedna od poslednjih odluka koju je Vlada donela i Skupština ovde izglasala jeste bila odluka vezana za naše univerzitete, ali ne samo za univerzitete, već i upravo poboljšanje položaja mladih i tu prevashodno mislim na odluku koja se tiče stambenog zbrinjavanja mladih do 30 godina, na način da oni i koji ne rade i koji studiraju mogu da reše svoje stambeno pitanje. Tim putem morate da nastavite dalje. Ali ne samo tim putem, već i putem poboljšanja materijalnog položaja profesora i nastavnika. Vlada gospodina Miloša Vučevića krenula je sa poboljšanjem tog materijalnog položaja kroz povećanje zarada za naše nastavnike, profesore, prosvetne radnike, najšire uzevši u obzir. Tim putem treba da nastavite i vi. Verujem da će Vlada koju ćemo zasigurno izglasati imati dovoljno kapaciteta da na kraju ove godine, a verujem i u oktobru, već kumulativno sva povećanja zarada koja smo dali našim prosvetnim radnicima izađu na preko 20%. Želimo da jako veliku pažnju posvetite i razvijanju projekta EKSPO, koji će definitivno promeniti sliku o Srbiji, u koji smo planirali da uložimo 17,8 milijardi evra, koji će doneti dodatne puteve, dodatne investicije, to je ono što sada građani Republike Srbije traže. Traže više puteva, traže više investicija i u tom smislu vlast SNS, predvođena predsednikom Aleksandrom Vučićem, svih ovih prethodnih 13 godina uradila je puno. Ljudi često vole da kažu – od Tita do Tadića izgrađeno 596 kilometara puta, a za mandata Aleksandra Vučića 500 kilometara svih mogućih puteva. Mi ćemo nastaviti da do 2027. godine izgradimo još ukupno 966 kilometara puteva. To je odgovorna politika. Ta politika kada u svako mesto, kada u svaki grad dođe put, donosi sa sobom nove investicije. Nastavićemo da gradimo i kada je u pitanju prosveta, nastavićemo da gradimo škole, nastavićemo da gradimo vrtiće. Do 2027. godine, ono što građani Republike Srbije treba da znaju, biće izgrađeno 23 nova vrtića i 67 novih škola. I to je kada govorimo o tome kako neko vidi reforme u prosveti, reforme u obrazovanju – poboljšanje materijalnog položaja prosvetnih radnika, investicije u infrastrukturu, u nastavne objekte, u izgradnju škola, izgradnju vrtića, i ne samo to, izgradnju i naučno-tehnoloških parkova. Spomenuli ste da se u Kragujevcu gradi jedan inovacioni distrikt i imaćemo prvu izgrađenu zgradu tog inovacionog distrikta već do kraja ove godine, objekat koji će se prostirati na površini od preko 85.000 kvadratnih metara, na površini od neka četiri hektara, zaista će predstavljati nešto što će uz Data centar zaokružiti jednu priču Kragujevca, kao našeg centra Republike Srbije, i u inovacionom smislu, tehnološkom smislu, zaokružiti ono što predstavlja Data centar. Naravno, na kraju ovoga puta je ono što se tiče materijalnog položaja svih građana Republike Srbije i gde ćete svakako, kada sprovedete sve ono što je predviđeno programom EKSPO i „Skokom u budućnost 2027“, kako smo ga nazvali, jeste poboljšanje materijalnog položaja svih naših građana. Prosečne plate i penzije 2027. godine biće 1.400 evra, prosečna penzija 650 evra. To je ono za šta su nas građani birali, to je ono što građani očekuju od nas, da nastavimo da se razvijamo, da živi naša zemlja, da radimo i da gradimo i da konačno izađemo i sačuvamo državu od onih koji su želeli da je otmu. Hvala. 

ANA BRNABIĆ: Hvala vam. Dr Lidija Šarac, 2,30 minuta. 

LIDIJA ŠARAC: Poštovana predsednice Narodne skupštine, poštovani mandataru i kandidati za ministre, koleginice i kolege, dragi građani Srbije, u ime Zdrave Srbije i poslaničkog kluba čiji je deo bila i naša stranka, želim jasno i odgovorno da se obratim javnosti, Zdrava Srbija se ograđuje od izjava koje je u Narodnoj skupštini izneo bivši šef poslaničke grupe, njegovi stavovi predstavljaju lični pogled, a ne stav ni politike ni organa naše stranke. Želim da podvučem još jednom Zdrava Srbija nikada nije tražila niti će tražiti bilo kakvu poziciju u Vladi Republike Srbije. Naša stranka se ne bavi političkom trgovinom, niti je iko od naših predstavnika učestvovao u pregovorima sa ciljem dobijanja funkcija. Da smo kao stranka želeli ministarske fotelje to bi se znalo. Naš kredibilitet upravo leži u toj doslednosti. Zdrava Srbija u parlamentu nastupa sa jasnim ciljem da unapredi zakone, procedure i svakodnevni život građana. Naša koalicija sa SNS jeste čin spremnosti na dijalog i zajednički rad na državnom, regionalnom i lokalnom nivou, a ne platforma za lične ambicije ili političke obračune. U demokratskom društvu svako ima pravo na svoje mišljenje, ali isto tako, svaki izneti stav mora da snosi svoju političku i moralnu odgovornost. Stranka Zdrava Srbija poziva sve političke aktere da doprinese smanjenju tenzija i izgradnji stabilnog političkog ambijenta, kako na republičkom, tako i na lokalnom nivou. Naš fokus ostaje jasan, rad za javno dobro, za jaču i pravedniju Srbiju i za bolji život svih naših građana. iskreno verujemo da samo na taj način kao i međusobnim uvažavanjem svih naših razlika možemo prevazići trenutne i sve buduće izazove. Naša stranka će glasati za predlog Vlade i želim uspeh u daljem radu i Vlade i države Srbije. 

ANA BRNABIĆ: Hvala. Napravila sam grešku, izvinjavam se sledeći govornik je trebao da bude Aleksandar Ivanović. Izvinite, molim vas. Izvolite. 

ALEKSANDAR IVANOVIĆ: Poštovani građani Srbije, Narodni pokret Srbije neće glasati za ovu Vladu, razloga je mnogo, ja sam vremenski ograničen, tako da ću izneti samo neke od njih. Gospodine Macut, pažljivo sam slušao vaš program tokom jučerašnjeg dana i lično verujem da osim ovoga, dame i gospodo, braćo i sestre, niste u većoj meri intervenisali na ovom tekstu, sve ostalo vam je napisano i servirano. Svašta su vam pisali, od veštačke inteligencije, do Kosova i Metohije, ali vam mnogo toga nisu objasnili. Nisu vam objasnili da u nekom prethodnom periodu, pre SNS, kada je mandatar predlagao Vladu imao pravo da predloži i ministarstvo za Kosovo i Metohiju. On je bio jednak kao i svi ostali. To je bila snažna poruka međunarodnoj zajednici i građanima Srbije šta Kosovo i Metohija predstavljaju za nas. Danas je to svedeno na nivo direktora nekakve kancelarije. Taj čovek je tokom jučerašnjeg dana sedeo na galeriji, za njega čak nije bilo mesta ni ovde među vama, sedeo je gore sa diplomatskim korom. Pitanje trenutka kada ćete mu stolicu izbaciti u hodnik i time jasno pokazati šta zapravo stvarno mislite o politici prema Kosovu i Metohiji. Dalje, gospodine Macut, pre nego što se bilo koji plan u životu piše, a naročito ovaj vaš, jer vi imate najodgovorniju poziciju u ovoj državi, neophodno je da napravite analizu problema ozbiljne društvene krize u kojoj se nalazimo. Mi pre svega moramo da vidimo kako smo kao društvo došli u situaciju da predsednik države upućuje otvorene pretnje sudijama i tužiocima, zato što mu se ne sviđaju odluke koje oni donose. Kako smo kao društvo došli u situaciju da u parku između ovog doma i predsedništva Srbije se regrutuju kriminalci najcrnje, iz kriminalnog miljea, naoružaju, maskiraju, štite od strane policije i okrenu prema mirnim građanima Srbije. Mi pre svega kao društvo moramo da vidimo kako smo došli u situaciju da vlast upotrebi zvučni top prema mirnim građanima koji odaju počast stradalima u Novom Sadu. Mi kao društvo moramo da vidimo zašto studenti mesecima na ulici traže pravdu i slobodu? Šta je dovelo sve nas u jednu takvu poziciju? Vi kažete, da pozivate na dijalog. Na kakav dijalog vi pozivate? Pa, juče smo ovde pred svima nama, pred građanima Srbije, pred vama, videli taj vaš model dijaloga. Vaš kolega, vaš poslanik, ne neko iz opozicije, je u desetominutnom govoru pričao čovek šta misli i šta oseća, a ne šta mu je naređeno. Tokom trajanja tog govora, njih petorica donose odluku da ustanu sa svog mesta, da ga okruže, da mu neverbalnom komunikacijom stave do znanja da je ugrožen, da on mora da se zaustavi ili će posledica biti. Danas, vama upućuju pretnju rečima da je nebitno koga ćete predložiti dok slušate direktive i sledite politiku SNS ako valjda to ne radite onda će i sa vama nekako drugačije da razgovaraju. Nije to atmosfera u kojoj se dolazi do rešenja, to je atmosfera u kojoj imamo samo posledice, napad nožem na dekanku, lude glave koje gaze studente po ulicama, a verujte mi da znam šta vam pričam kada kažem da u jednoj takvoj atmosferi generisanog nasilja i lična se gube i životi. Ovde završavam. Gospodine Macut, ne ulazim ni u vaše moralne, ni ljudske kvalifikacije, potpuno je vaša stvar i vaši motivi zašto ste se ovoga prihvatili, da ste mlađi od mene rekao bih vam da ste upali u loše društvo, da se klonite toga. Čovek ste u ozbiljnim godinama, svesni svojih postupaka, ali jedino što mogu da vam kažem, taj neko ko vas je ubedio da se prihvatite toga, ne misli dobro ni vama ni Srbiji. Hvala. 

ANA BRNABIĆ: Reč ima, Milenko Jovanov. 

MILENKO JOVANOV: I pouke o Kosovu i Metohiji, i pouke o nasilju, kolega bi trebalo prvo da pokuša da prezentuje svojoj poslaničkoj grupi i svom poslaniku, jer njegov poslanik kada ode u Strazbur on ne priča o Kosovu i Metohiji, baš ga briga za Kosovo i Metohiju, a kada ga šefica delegacije pozove da kaže nešto o Kosovu i Metohiji, on kaže – ma, baš me briga tu da prisustvujemo uopšte. To vam je odnos prema Kosovu i Metohiji koji vi imate. Kada pričate o nasilju, pa ton koji je generisao haos u Nišu, linč u Nišu, pa posle slao poruke gradonačelniku da se izvinjava, njemu objasnite šta i kako. Njemu objasnite da to nasilje može da dovede do smrti. Prebijali ste ljude ovde, u Nišu dakle, pravili ste haos ovde u ovoj sali, a onda u druge upirete prste i kažete – znate, drugi ljudi prave nasilje. Ne, nasilje pravite vi. Nasilje pravite isključivo vi i to je postao modus opernati kompletne parlamentarne opozicije i verovatno zato ovi ljudi koji protestvuju neće da čuju za vas. Sa druge strane, ono što je tu takođe pitanje koje treba da se postavi – odakle vama pravo i ko je vas ovlastio da govorite u ime studenata, sve vas koji ste se pozivali na njih? Ko je vas ovlastio? Da li je to neki plenum bio pa ovlastio vas da govorite u njihovo ime? Ja ono što sam gledao na vašim medijima, oni za vas neće da čuju. Neće da vas vide ni u toj prelaznoj vladi koju tražite niti hoće da imaju išta sa vama. Teraju vas sa skupova, vređaju vas na vašim skupovima kada se pojavite, zvižde vam na vašim skupovima. Onda vi kažete, vi govorite u ime studenata. I, što se tiče zvučnog topa, kolega je već govorio o zvučnom topu na odboru koji je nadležan za to pitanje. Kada su ga pitali da pokaže dokaz, on je pokazao ovako beo list papira. To vam je sve što treba da znate o tome, beo list papira na kome ne piše ništa, njihova izmišljotina koja ne može da se dokaže. Prosto, ono što se nije desilo, nemoguće je i logički a i na bilo koji drugi način i dokazati. Hvala vam. 

ANA BRNABIĆ: Hvala. Miroslav Aleksić i Aleksandar Ivanović su se javili za repliku. Prilično je rastegnuto ali daću jednu. Izvolite, Aleksiću. 

MIROSLAV ALEKSIĆ: Zahvaljujem. Kada govorite o odbrani Kosova u Strazburu, nagledali smo se i naslušali raznoraznih vaših pobeda kada je u pitanju Kosovo i Metohija i Srbi na Kosovu i Metohiji. I to što vi govorite u Strazburu, ne znači ništa, jer dela govore. A znate šta su dela? Dela su to da ljude sa Kosova i Metohije danas dovoze autobusi sa tablicama Kosova i Metohije na vaš miting. Dela su to da danas oni moraju da imaju lična dokumenta republike Kosovo koju vi priznajete vašim delima, da ste tamo dali pravosuđe, da ste dali sve što ste mogli, i Gazivode i sve što je država Srbija do 2012. godine imala na Kosovu i Metohiji, na severu Kosova. Danas više toga nema. Potpisali ste Briselski sporazum, potpisali ste kapitulaciju sa Aljbinom Kurtijem, zajedno učestvujete u vlasti dole. I očekujete da neko brani Srpsku listu, Srpsku listu koja rasteruje ljude koji žive na KiM, Srpsku listu koja ih maltretira, da ne mogu da ostvare socijalna primanja, da ne mogu da se zaposle, koja služi da pere pare koje idu odavde iz kase građana Srbije na KiM? To očekujete da neko brani? Ne, mi ćemo da branimo državu Srbiju, da branimo naše građane dole koji žive, ali ne tako kao što to radite vi, da ih naterate da dođu u Beograd na miting, a da Kurti zaposedne opštine na severu KiM i da vlada tamo gde je većinsko srpsko stanovništvo. To je vaša politika. Pokrite se po glavi i ćutite, ne biste smeli da pomenete Kosovo i Metohiju! Nikada nije bilo takvih izdajnika koji su to uradili za naš narod kao što ste to vi uradili! 

ANA BRNABIĆ: Hvala. Reč ima Milenko Jovanov. 

MILENKO JOVANOV: To što neko vikom i halabukom misli da nadomesti manjak patriotizma njegovih poslanika ne može da da rezultat. Što se tiče ove vike šta je ko radio i kako je radio, obratite se ovom tu što sedi blizu vas, pa ga pitajte šta je potpisivao i za tablice i za lične karte i za ovo i za ono, i za katastre i za pečate. Njega pitajte. Znate ga vi vrlo dobro, i tad ste ga podržavali, a i sad ga podržavate, u istu tikvu duvate. Idite na sajt Kancelarije za Kosovo i Metohiju, pa ćete da vidite, istog onog heroja "Vikiliksa" koji je molio svetionik demokratije da izbore za Borisa Tadića, pomere za koji mesec, da ne bi proglasili nezavisnost u vreme kampanje, jer će onda da izgubi. Njega pitajte. Što se tiče toga šta smo mi uradili u međuvremenu, mi smo gledali kako god znamo i umemo da odugovlačimo da ti sporazumi koje je potpisao ne stupe na snagu. A ti što se "ha,ha,ha", "in dis situejšen", gradonačelniče Niša, koji, nadam se samo da nisi krao toalet papir u Strazburu da ne dođemo u tu situaciju da nas i zbog toga neko pritiska, lopužo koji si krao pare iz budžeta Niša za stvari koje nisi radio, bitango koja je organizovala progon ljudi zato što drugačije misle, nasilniče koji si žene prebijao na ulici, nasilniče zbog koga je žena sa unucima završila u bolnici, nasilniče koji misliš SMS porukom da skineš ljagu sa sebe, bedniče koji si žene maltretirao, ti, ti "ha,ha,ha"! Na kraju, za sve to vreme što kažete da mi nismo uradili, to su ogromne stvari, jer vi niste bili spremni, čak ni u tom Strazburu, rečenicu da kažete o Kosovu i Metohiji. Ni vi lično, a ni ovaj iza vas! Možda ste hteli nekoga tamo da linčujete i da gađate jajima, ali sumnjam, jer to ste namenili samo za Srbe, jer vi samo na Srbe nasilje primenjujete, samo za Srbe! Nemoj slučajno u Strazburu neko nešto da vam zameri! 

ANA BRNABIĆ: Hvala vam. Opomena za "lopuža"? Za "bitango"? A nema opomene za ubice, ubili ste 16 ljudi, vi ste krivi, vi ste ubili? Onda nema onog ko ne bi imao ovde opomenu. Idemo dalje. Reč ima Dušan Nikezić. 

DUŠAN NIKEZIĆ: Doktore Macut, kada kažete da je vaš izbor za mandatara vizionarski momenat, ne smete zaboraviti da ste deo vizije čoveka koji falsifikuje dečije pismo, isto kao što falsifikuje izborne rezultate, ekonomske pokazatelje ili broj učesnika na protestu. Vi ste deo vizije čoveka koji je jutros izveo duge cevi na goloruku decu ispred RTS-a, koji je sklapao koruptivne dilove vredne milijardu evra na štetu države, svakodnevno kršio Ustav, oteo sve državne institucije, pa i vaš mandat premijera pre nego što ste na njega izabrani. Vi ste deo vizije Aleksandra Vučića koji je i doveo do nezapamćene društvene i političke krize, krize za koju juče kažete da nas je zadesila. Nije nas ništa zadesilo. Kriza je direktna posledica te vizije koja gura Srbiju u propast. A ako ne znate, da vas obavestim. Narod je danas na ulicama i cela Srbija je blokirana zato što je korupcija ubila 16 ljudi, na rekonstrukciji stanice koja je plaćena četvorostruko više a puštena je u rad bez tehničkog prijema i upotrebne dozvole. Zato imamo blokade, zato je pala Vlada sa ovim istim ministrima. Zato su učenici i studenti spremni da rizikuju gubitak školske godine. Zato ste ukinuli plate nastavnicima i profesorima. Zato je pola miliona ljudi bilo u Beogradu 15. marta i zato nema mesta u Srbiji u kome nisu počeli protesti. Zločin je toliko strašan da i Aleksandar Vučić i svi vi zajedno već pet meseci pokušavate da ga zataškate i da skrenete pažnju sa njega, od toga da rekonstrukcije nadstrešnice nikad nije bilo, preko gaženja i razbijenih vilica studentkinjama, jeftinih stanova, ostavki, kontramitinga, sve češćih dužih i luđih obraćanja i otvorenih pretnji poput - uništiću vas u celom svetu, pa sve do ovog najnovijeg pokušaja predlogom vas za mandatara ove nove, iste Vlade. Time i vi postajete saučesnik u zločinu koji nema odbranu i opravdanje. Niko ne sumnja da ste vrhunski stručnjak, kao što je bio i Zoran Radojičić. Ali baš kao što ni on nije ni započeo da gradi "Tiršovu 2", tako i vi nećete ispuniti ni jedan od ciljeva koje ste naveli u svom ekspozeu. Pozivate na dijalog, jedinstvo. Među vašim ministrima su ljudi koji su najviše vređali studente i đake nazivajući ih teroristima, ustašama, ruljom, fašistima, lažovima, manipulatorima, kriminalcima, oličenjem zla. Pozivate na nenasilje a među vama su članovi Vlade koji su organizovali napade na studente i pucali iz zvučnog topa na decu. Korupcija nam više od decenije razara društvo. Nalazimo se u terminalnoj fazi maligne bolesti. Vi u ekspozeu kažete da ćete do kraja 2025. godine napraviti akcione planove za borbu protiv korupcije, a upravo zbog te korupcije vaša vlast je izgubila legitimitet. Ljudi vas ne žele i ne mogu očima da vas vide. Dalje, 15. marta je 15% glasača na ulicama glavnog grada jasno poručilo da ne želi više da vas vidi. To se nikada do sada nije desilo. To je kao da na ulice Berlina izađe 7,5 miliona ljudi, nepojmljivo. Zato su građani Srbije danas taoci i vas i vašeg predsednika i vaših članova Vlade i ostalih stranačkih funkcionera, ogrezlih u korupciji, koji dobro znaju šta ih čeka, kada bi Vlada narodnog poverenja pripremila iole slobodne izbore. Sve dok oni ne budu odgovarali za sva nedela, doktore, neće Srbija ni ozdraviti, niti se umiriti. Za kraj da vas pitam, pošto se ovde ne obraćate građanima, da li ćete im se možda obratiti sa Javnog servisa i kako planirate da uđete na javni servis? Da li ćete i vi ući iza pendreka i dugih cevi kroz patosne kanale i ćevabdžinicu? Hvala. 

ANA BRNABIĆ: Nisam sigurna kako da reagujem na to što ste na kraju podržali maltretiranje Javnog medijskog servisa ili bilo kog medija zbog uređivačke politike. Nisam sigurna da je to poziv na slobodu medija, ali neću reagovati. Idemo dalje. Reč ima narodni poslanik Marko Mladenović. Izvolite. 

MARKO MLADENOVIĆ: Zahvaljujem, predsedavajuća. Uvaženi mandataru, dame i gospodo kandidati za ministra u novoj Vladi, poštovane koleginice i kolege narodni poslanici, cenjeni građani i građanke naše lepo Srbije, danas je dan kada ne govorimo samo o imenima i funkcijama koje će ovi ljudi obavljati u narednom periodu ukoliko ih budemo izglasali u novu Vladu, danas je dan kada govorimo o verovanju, danas je dan kada govorimo o nadi, o Srbiji koja se, uprkos svim izazovima, ponovo uspravlja, snažna, dostojanstvena i odlučna da ide napred. Izbor profesora dr Đure Macuta za mandatara nije samo politička odluka, to je simbol neke nove energije, čiste savesti i poverenja u znanje, znanje koje dolazi iz naroda i znanje koje se vraća narodu. U vremenu kada se svet menja neverovatnom brzinom i kada svet kakav danas poznajemo možda već sutra neće postajati, kada pritisci na našu zemlju dolaze sa svih strana, kada nam poručuju da treba da se odreknemo svog identiteta, istorije i ponosa. Srbija bira da ostane svoja, da bude slobodna, nezavisna i jaka i upravo zato je važno što na čelo Vlade dolazi čovek od nauke, od istine i poštenja. Nažalost, svedoci smo da pojedine kolege opozicioni poslanici nisu dali priliku mandataru da pokaže šta zna i šta ume. Ništa skrivio nije, a već su ga osudili. I baš kao što kaže i prva rečenica u jednoj knjizi, neko mora da ga je oklevetao, jer iako nije učinio nikakvo zlo, ipak je uhapšen. Optužili su ga i osudili su ga po principu kadija te tuži, kadija ti sudi. Proglasili su ga mandatarom fikusom, lutkom na koncu, proglasili su ga fiktivnim premijerom i to isti oni koji mesecima sprovode najbrutalnije nasilje i napade širom naše zemlje. To su isti oni koji su u ovu državu i u ovo društvo uneli atmosferu straha i podela. Crtaju metu na čelo svakome ko ne misli isto kao i oni, dele nas, prebrojavaju, maltretiraju. Ograničavaju nam osnovu slobode kretanja, govora, učenja i rad svakodnevnom blokadom institucija i saobraćajnica. Prošli smo kroz blato, kroz trnje, kroz stid i izdaju. Vukli su nas po blatu sveta pokušavali da nas gaze i da nas ubede da ne vredimo, da smo mali i da se ništa ne pitamo, ali, dame i gospodo, zaboravili ste da ova država nije tepih ni rampa da je gazite i gasite. Ova vam je država svetinja predaka, zavet potomcima i srce naroda što ujedinjeno kuca pod jednim barjakom. Nije savršena. Na ovoj državi ima mnogo rana, mnogo tišine i zaboravljenih imena, ali upravo ta nesavršenost čini je našom i upravo zbog toga mi je i volimo i kao takva je država gde smo mi svi pod jednim barjakom ujedinjeni, jedinstveni i složni. Ona ne odgovara nikome ni regionu, ni Evropi. Svima njima odgovara podeljena Srbija, Srbija podeljena na ćacije i jajare, a između nas veliki rov, veliki jaz, dubok poput Marijanskog rova. Razdvajaju nas svesno, duboko i brzo, stvarajući ogroman jaz između svih nas, a sve zarad vaših ličnih satisfakcija i dolaska na vlast bez izbora. Zbog vas i vašeg ponašanja u prethodnom periodu, zbog podele društva koje ste izazvali brat ne priča sa bratom, kum ne priča sa kumom. Uneli ste razdor u porodice, u škole i u društvo i to mora da prestane. Vašem divljanju i podeli društva je kraj. Zato, gospodine Macut, da bismo se mi kao društvo oporavili što pre i da bismo napravili most poverenja između ove dve grupacije koje danas postoje, vi morate da radite mnogo i morate da radite mnogo jače. Što bi rekle naše kolege opozicioni poslanici, vi, gospodine Macut, morate da pumpate, da pumpate nove auto-puteve i vrtiće, da pumpate rast BDP-a, da pumpate veće plate i penzije, da pumpate da naša Srbija napreduje svakodnevno sve više i više, da pumpate toliko da Srbija bude najbrže rastuća ekonomija u Evropi u 2025. godini, ali svakako ova Vlada mora da zna i da kaže ne. Ne smemo da robujemo nikome, ni istoku, ni zapadu. Ne smemo da sledimo ničije puteve, već da vodimo svoj put, srpski put, put koji nam je od važnosti, da zaštitimo i očuvamo srpske nacionalne interese. Mi nećemo da budemo ničija igračka, dame i gospodo, jer Srbija pripada samo svom narodu i nikome više. Moramo da sledimo put Aleksandra Vučića baš onako kako je on to radio prethodnih godina i kako će raditi u buduće, da sledimo taj put, jer samo taj put je ispravan. Na kraju, jednom da zapamtimo svi zauvek, mi smo narod koji je vaskrsao iz pepela i naš je zadatak da ovu državu ponovo podignemo, ali ne na noge, već na ramena ponosa, časti i zajedništva i zato neka nas vodi vera u bolje sutra, hrabro da se suočimo sa izazovima i odlučnost da zajedno koračamo ka napretku. Vama, mandataru i dame i gospodo budući ministri, želim puno sreće u radu. Pred vama je ogroman zadatak. Mnogo teškog posla nas čeka, ali verujem da vi sa tim možete da se nosite i zato neka živi naša voljena majka Srbija i u nove pobede svakog dana u svakom pogledu sve više i više. Hvala vam. 

ANA BRNABIĆ: Hvala. Reč ima Marina Mijatović. 

MARINA MIJATOVIĆ: Poštovane građanke i građani, juče smo čuli da je gospodin Macut pričao o zdravstvu i izneo nekih 15 rečenica o svojim planovima kako bi to zdravstvo trebalo da nam bude, a mi kažemo da je to zdravstvo kojem je potrebna intenzivna nega, ali ne ono zdravstvo i ne ona intenzivna nega gde se virusi i bakterije porede sa nekim buvama koje skaču, već ono zdravstvo koje je sigurno i stabilno za sve pacijente. Mi pitamo gospodina Macuta da li je to zdravstvo gde neovlašćena fizička lica ulaze u intenzivnu negu, ugrožavaju život i zdravlje pacijenata? Da li je to ono zdravstvo gde neovlašćena fizička lica dobijaju na uvid medicinsku dokumentaciju pacijenata, gde su kamere, gde je 20 kamera upereno u lice pacijentima koji imaju potrebu za intenzivnom medicinskom negom? Mi ne želimo takvo zdravstvo. Mi želimo zdravstvo koje je u interesu pacijenta, a takođe očekujemo od gospodina Macuta da kaže ko će odgovarati za kršenje prava pacijenata, ko će odgovarati za ugrožavanje zdravlja i života ovih pacijenata. Vi ste u nekim svojim planovima rekli da ćete da rešite problem liste čekanja. Ja vas takođe pitam kako ponovo da rešite te liste čekanja? Zar ih već jednom nismo u potpunosti rešili? Koje su to liste čekanja? Da li su to liste čekanja gde zabranjujete pacijentima da se prijave na liste čekanja? Da li su to te liste čekanja i kako ćete da rešite problem zapošljavanja? Vi ste ovde rekli povratak radnika iz dijaspore, ali ono što je najveći problem je da planirate nova zapošljavanja, nove edukacije, nove sistematizacije, ali vama „Batut“ nema podatke o volonterskim specijalizacijama, a kažete da će specijalizacije biti planirane, uključujući i volonterske specijalizacije. Ja takođe mogu sada da vas pitam zašto nijednom niste pomenuli da li je to rešenje Četvrte industrijske revolucije? Da li se na to pozivate? Takođe, rekli ste da ćete rešiti preventivne preglede i da ćemo imati neke karavane zdravlja, a zaboravili ste da nas informišete i da nam kažete da trećina žena svake godine već godinama premine od karcinoma grlića materice ili dojki. Vi ste to zaboravili da kažete, da mi nećemo nikakve karavane, mi hoćemo stabilan zdravstveni sistem. O tome niste rekli ni reč. Hoćemo stabilan zdravstveni sistem i preventivne preglede koji su organizovani u primarnoj zdravstvenoj zaštiti. Takođe, od 2019. godine niste uspeli da registrujete nijedan zdravstveni centar, pa vas pitamo takođe kako ti zdravstveni centri rade? Da li je to vaš taj kontinuitet o kome pričate? Mi vas molimo da vi prekinete ovakav kontinuitet i da uredite ovaj zdravstveni sistem kako bismo mogli da imamo poverenje i da budemo sigurni u okviru zdravstvenog sistema. Hvala. 

ANA BRNABIĆ: Hvala. Reč ima narodni poslanik Dragan Jovanović. 

DRAGAN JOVANOVIĆ: Uvažena predsednice Narodne skupštine, gospodine mandataru doktore, uvaženi kandidati za ministre, koleginice i kolege narodni poslanici, na samom početku želim da vam se obratim kao neko ko dolazi iz Šumadije i da zamolim na početku profesora Glamočića, koji je kandidat za ministra poljoprivrede, da razume jednu specifičnu situaciju koju ću pokušati da objasnim samo u par rečenica. Uvaženi profesore, mi smo u Šumadiji, dolazim iz Topole, koja ima negde oko pet i po hiljada hektara pod najkvalitetnijim voćem, pre sedam ili osam dana imali takav mraz koji je potpuno uništio ili kako bi mi rekli obrao nam je voćnjake. Veliki domaćini ne samo u Topoli, već i u okolini, mogu da kažem i za Veliku Planu, smederevski kraj, gore zapadna Srbija, Čačak, Požega, Arilje, veoma su u sličnoj situaciji. Domaćini su uzeli velike kredite i uložili velika sredstva da bi uložili u proizvodnju, a od te proizvodnje neće biti ništa. Ja vas molim, uvaženi profesore, da pokušamo da iznađemo zajedničko rešenje, a to je da ljudima koji imaju kredite bar glavnicu pomerimo za godinu ili dve i da imaju sredstva, jer će nam biti potrebna ogromna sredstva, veća čak nego što da se nije mraz desio da lečimo biljke i da lečimo stabla i da nađemo način kako da pomognemo. Mi smo se dogovorili na Odboru za poljoprivredu da ćemo imati jednu vanrednu sednicu odmah nakon Vaskrsa, a želeo bih da ovu temu i ovaj problem delegirate kao nešto od prioriteta što će uzeti vaše Ministarstvo da rešava odmah nakon što i formalno vas podržimo, što ćemo mi učiniti i već nakon Vaskrsa da zajedno rešavamo ovaj problem. Obratio bih se i budućoj ministarki za zaštitu životne sredine, gospođi Pavkov. Opština Topala, iz koje dolazim, ima uspešnu saradnju sa vašim ministarstvom, naročito i sa prethodnom ministarkom, gospođom Irenom Vujović, imamo zajedničke projekte koje radimo pre svega na kompletnom zatvaranju i sanaciji lokalne deponije, ali vas molim samo da obratite pažnju na jedan projekat koji smo zajedno započeli još tamo 2023. godine, a to je izgradnja kanalizacije u naselju Ljubeš u opštini Topola. Taj tender, nažalost, traje već skoro godinu dana, negde od maja meseca prošle godine i ja vas najljubaznije molim da nađemo nekakav način da ovaj problem rešimo, da se ta javna nabavka dovede do kraja i da tu kanalizaciju, koja je preko potrebna za više hiljada ljudi u opštini Topola, pokušamo zajednički da iznađemo rešenje. Ono što sam, uvaženi doktore Macut, hteo da vas, evo pre svega i pozdravim i da vam kažem da je nekako u ovih prethodnih i danas i juče dva dana reč koja je obeležila ovu raspravu i koja je nekako dominantna, to je nasilje. Vi ćete imati tu sada priliku, hteli, ne hteli, da pokušate da to lečite, da lečite ovo naše društvo, da s jedne strane pokušate da pomirite ove dve grupe, a to neće biti ovako. E, sada, ja pitam i vas i ove kolege narodne poslanike ko to nasilje generiše? Ja ću vam dati samo jedan mali primer iz svoje opštine. U subotu, kada smo se organizovali i krenuli zajednički na ovaj veliki svesrpski sabor, imali smo jednu neverovatnu situaciju da više stotina ljudi koji u koloni hoće da krenu na skup koji je uredno prijavljen, pojave se dva čoveka koja su nekakvi aktivisti opozicije i počinju sa vređanjem i pokušaju da izazovu i na kraju uspe, to im je jedini uspeh da izazovu da se desi incident, a to se desi najpre sa povicima kad oni krenu prema nama i ono već njihovo poznato pumpaj, pumpaj, na koje se manje-više i ne osvrćemo, ali na drugu stvar, koja je vrlo bitna, a to su psovke i to je psovanje majke i porodice, a naročito ljudima kao što je jedan moj saradnik, Vladan Vesić, kome je sin od 20 godina pre osam meseci stradao u saobraćajnoj nesreći i kada mu se opsuje dete, onda dolazi do takvih incidenata gde se ljudi bukvalno hvataju za guše i gde dolazi do tuče, a javni tužilac u Osnovnom tužilaštvu u Aranđelovcu odmah određuje pritvor. I sada su dva naša saborca, dva prijatelja u pritvoru u Petrovcu pored Kragujevca samo zato što su učestvovali u tuči, u izazvanoj tuči za koju postoji više od 350 svedoka, gde su već neki od svedoka saslušani. Ali, kažem još jednom, Osnovno tužilaštvo u Aranđelovcu, koje pokriva i Topolu, odmah određuje pritvor. I sada će Petar Živković i Vladan Vesić, koji su branili čast svojih porodica, ne branim ih što su učestvovali u tuči, ne branim ih. Nažalost ili na sreću, kako se uzme, da nije bilo svih nas, bilo bi još težih povreda i težih incidenata. Ali, zbog toga, drage kolege, hoću da vas upozorim da reči koje se potežu, mora se voditi računa o težini svake izgovorene reči. Nemojte pozivati, ja razumem mlade ljude, razumem njihovu energiju, ali ove blokade moraju stati i uvrede nas koji hoćemo i građana Srbije da se normalno krećemo i koji hoćemo da odlazimo i na okupljanja, na mitinge podrške našoj državi i našem predsedniku, vi nas ne možete zaustaviti. To morate da shvatite. Ono što hoću na kraju da poručim, ovi ljudi koji su danas u zatvoru i verovatno će u pritvoru dočekati i Vaskrs, najradosniji praznik nas hrišćana, treba da budu opomena svima nama. I te stalno, moram da kažem, upadice koje mi dobijamo kako vlast kontroliše tužilaštvo, pravosuđe, prosto nisu tačne. Ovaj dokaz iz Šumadije, iz Topole vam jasno ukazuje ko i na koji način danas kontroliše pravosuđe. Dobro je i Bogu hvala da su povređeni, da kažem, dobro, niko nije životno ugrožen. Na kraju, sudski postupak će utvrditi ko je tu tačno i za šta odgovoran, ali pouke iz ovoga moramo da izvučemo svi. Zbog toga, poštovane kolege i poštovani prijatelji, nemojte na ovakav način pozivati na ovakve stvari, a onda kada dobijete reakciju, onda mi ispadamo nasilnici, ispadamo ovakvi, ispadamo onakvi. Zbog toga, još jednom, uvaženi doktore Macut, želim vam svaku sreću, a trebaće vam trpeljivost i trebaće vam i hrabrosti, od nas kao narodnih poslanika imaćete uvek podršku i moći ćete da na pravi način i kroz ovaj parlament sprovodite i da dolazite i sa predlozima zakona i odluka koji će pokušati da normalizuju ovo društvo i ovu državu. Ja vam u tome iskreno želim svaki uspeh i vama i vašim kolegama. Živeli i živela Srbija. 

ANA BRNABIĆ: Hvala. Reč ima narodni poslanik dr Ana Jakovljević. 

ANA JAKOVLJEVIĆ: Uvaženi građani Srbije, gospodine mandataru, kada je najavljeno da ćete biti mandatar, predstavljeni ste kao izuzetan stručnjak i smiren čovek koji bi trebalo da spusti tenzije u društvu u situaciji u kojoj se nalazimo. Ono što vam možda nisu rekli je da kada rešite da uđete u politiku, pored toga koliko ste bitan stručnjak, tada postaje važno i kakav ste čovek, pa se zato postavlja pitanje kako ste pristali da budete deo ovakve vlasti, koja pored svih ostalih nedela, za ministra prosvete u ovom trenutku predlaže Dejana Vuka Stankovića? Ukoliko se do sada niste informisali o dotičnom gospodinu, reći ću vam da su protiv njega studentkinje izjavile da su trpele seksualno uznemiravanje i nije tačno da se to desilo kada je rečeno da će biti ministar. O tome se priča od 2021. godine i sram vas sve bilo što relativizujete svedočenja tih studentkinja. Sram vas bilo! Pratite, slušajte i gledajte. Da li biste tako reagovali da su to žene koje vi znate? Sram vas bilo! Vi treba da se zalažete da se to ispita do kraja pre nego što takvog čoveka predlažete za ministra. Dalje, kolege za gospodina javno kažu da ne poznaje sistem obrazovanja, već da je predlog da bude ministar došao kao nagrada za idolopoklonstvo koje neguje u svojim javnim nastupima kada govori o vlasti. Tome u prilog govori i činjenica da broj citata radova navedenog gospodina iznosi u najboljem slučaju 13. Znači, samo 13 puta je neko citirao radove velikog analitičara i stručnjaka za sve i svašta Dejana Vuka Stankovića, dok prosečna citiranost u polju društveno-humanističkih nauka za naučnike iznosi 200. Iako se predstavlja kao stručan za etiku, medije i demokratiju, dotični je pre neki dan, agitujući za Rio Tinto, pisao da je litijum najlakši element. Gospodine Stankoviću, litijum nije najlakši element, već najlakši metal i, pošto je jasno da pored svega ostalog što ne znate, a predstavljate da znate, ne poznajete ni periodni sistem elemenata, možete oko toga da se konsultujete sa predsednicom Skupštine Anom Brnabić koja je o tome nešto i naučila. Sada da pitam vas, gospodine mandataru, kako se lik i nedelo gospodina koji je predložen za ministra uklapa u vrednosti o kojima ste poetično pričali tokom iznošenja svog ekspozea. Jasno je da se od njega očekuje da bude ministar osvete, ali ono što moram da vas podsetim - strah je ovu zemlju napustio prethodnih meseci, on se preselio negde drugde, jer građani ove zemlje više ne žele da žive poniženi, podeljeni i u bedi i to vam jasno pokazuju u celoj Srbiji pet meseci. Protesti su u celoj Srbiji, ustala su i mesta koja ni u vreme Slobodana Miloševića nisu ustala. Podsetiću vas, gospodine mandataru, da su po Ustavu vaša ovlašćenja veća i jača od predsednika države i očekujemo da u skladu sa tim ovlašćenjima i postupate, a kao univerzitetski profesor ono što treba da uradite je da tražite poništenje Uredbe o finansiranju visoko školskih ustanova koja je doneta protivzakonito i koja je u ovoj državi ukinula nauku. Isplatite protivzakonito obustavljene zarade nastavnicima i prestanite pod hitno da ih proganjate i da im pretite. Zahtevajte od institucija da rade svoj posao, stručno i profesionalno kako bi mogli da ispune studentske zahteve. Gospodine mandataru, zbog sebe i ugleda koji kažu da imate, i to je ono što možda imate za razliku od onih sa kojima sedite u vlasti, pokušajte da budete, bar pokušajte da budete tračak svetlosti u mraku u koji ste ušli, jer će u vremenu koje dolazi i te kako biti važno ko je bio na strani istine, a ko na strani bezumne sile, beščašća i laži. 

ANA BRNABIĆ: Hvala. Reč ima Milan Radin. Izvolite. 

MILAN RADIN: Zahvaljujem, predsedavajuća. Pre nego što krenem, prilično sam siguran da litijum jeste hemijski elemenat pod rednim brojem 3, ali neka, osnovna škola, vidim da u nekim poslaničkim grupama to i dalje dalek domet. Gospodine Macut, 1945. Karl Rejmond Poper izbacio je jednu knjigu „Otvoreno društvo i njegovi neprijatelji“. Knjiga nije Bog zna šta, ali okolnosti koje su pisane diktirale se da bude takva i ima jedna dobra ideja u toj knjizi. Tu je Poper naleteo na paradoks tolerancije. Kaže da društvo koje želi da bude apsolutno tolerantno će pre ili kasnije, bivajući toliko tolerantno, biti smenjeno netolerantnim metodama onih koje će tolerisati, kao što vidimo. Profesore, mi tu lekciju nismo naučili 1945. godine, zato smo imali Maspok, zato smo imali Latinku Perović i kao nastavak svega toga imamo ove ideje koje nam sada dolaze. Ideje koje se uopšte ne razliku od ideja 40-ih godina, 30-ih godina. Imate zborove koje smo već imali. Možda imate plenume, ne znam, u tajnosti su. Možda ih i nemate. Kako se ispostavlja, ono što izbacuju i njihovi mediji, ispada da je to po troje ljudi. Profesore Macut, molim vas uzmite k srcu makar taj jedan paradoks tolerancije Poperov, imajte to u vidu u onome što ćete raditi u budućnosti. Pored tih ideja iz 40-ih godina koje nam nameću, nameću iste i obrasce ponašanja. Godine 1945, 1946, 1947. na Nirnberških suđenjima, pored svih advokata, tužilaca, sudija, sedeo je jedan psiholog Gustav Gilbert koji je bio tamo u potrazi sa zlom. Njegov zaključak je da je zlo u dehumanizaciji, u nedostatku osećanja empatije, da je to nešto što je bilo spona koja je spajala sve optužene naciste na Nirnberškim suđenjima. Vi od običnog, normalnog čoveka ne možete napraviti takvo zlo, ne možete, zato morate da se poslužite dehumanizacijom. Zato, profesore, mesecima, godinama, slušamo kako za SNS ne glasaju ljudi, glasaju sendvičari, glasaju botovi, glasaju svi, samo ne ljudi, samo ne građani. Zato ćete vi, profesore, verovatno dobiti vrlo brzo neki nadimak. Zato tamo u Pionirskom parku ne sede studenti koji hoće da uče, već za njih tamo sede „ćaci“, profesore. Sve su to metode dehumanizacije koje su vrlo dobro proučene, koje su vrlo dobro korišćene 30-ih godina prošlog veka i sada nam to vraćaju. Šta su posledice toga? Posledice toga su da imate doktora ovde u Beogradu koji drži znak koji neće da leči nikog ko se sa njime ne slaže politički. Posledice toga su ovakve laže kakve slušamo zato što misle da sve može da im prođe. Oni to ne lažu nekim ljudima, oni to ne lažu o građanima Srbije. Oni to lažu o „ćacijima“, sendvičarima i krezavim botovima, i to je sve dozvoljeno. Dozvoljeno im je da ih tuku. Slušali smo ovde lažnu zabrinutost. Nismo slušali da je iko od njih osudio nasilje koje su blokaderi počinili. Dolazim iz Novog Sada. Pre neki dan tamo blokaderi tuku malu decu romske nacionalnosti od 11, 12 godina i ovde se predstavljaju kao žrtve. Pre toga imate aktiviste njihovih stranaka, da budem iskren Novi Sad jeste lep, po meni najlepši grad, ali malo mesto, sve se zna, zna se ko su blokaderi, zna se koji su ti koji blokiraju raskrsnice, zna se da su to aktivisti opozicionih stranaka koji se, kao što Milenko kaže, kao pravi maroderi kriju iza studenata. Imate situaciju, mandatare, da ćete imati, kad god dođete ovde kod nas, opoziciju koja nema apsolutno nikakav legitimitet. Imate opoziciju od koje su se ogradili studenti. Imate opoziciju od koje se ogradilo čitavo opoziciono orijentisano građanstvo od njih. Postavlja se pitanje – koga oni predstavljaju u ovom domu sem sebe? Ja ne vidim mogućnost da oni ikog sada ovde predstavljaju. Gospodine mandataru, ne bojte se, u ovom domu ste uvek dobrodošli. Očekujemo od vas da nastavite u kontinuitetu kako smo išli zadnjih godina. Očekujemo da vidimo još veći broj autoputeva. Očekujemo da vidimo završetak svih projekata koji su započeti. Iskreno se nadam tome. Nadam se, gospodine mandataru, da ćete pratiti politiku koju je gospodin Vučić zacrtao, jer je to politika koja je dovela do razvoja Srbije kakav se ne pamti. Ja sam bio student za vreme opozicije. Ja nisam mogao da zamislim moje studiranje a da nisam radio. Moja supruga je takođe tada studirala. Ni ona nije mogla da bude student blokader jer je morala da radi. Ljudi, zaboravljaju, oni zaboravljaju. Oni su tada jako dobro živeli. Oni su tada živeli najbolje moguće. Neki od vas pogotovo čiji su očevi pokrali tamo… Neka, pričaće se i o tome još ovde. Danas to mogu da priušte sebi da im roditelji rade, da im finansiraju njihove podvige. Videćemo koliko će to još dugo trajati. Gospodine mandataru, dokle god pratite put koji je zacrtan u prethodnoj deceniji, imaćete podršku ovog doma. Želim vam svu sreću i nadam se da ćemo se viđati ovde što češće. 

ANA BRNABIĆ: Hvala vam. Reč ima Peđa Mitrović. 

PEĐA MITROVIĆ: Imam samo jedno pitanje pre nego što počnem da se obraćam - da li je neko možda video mandatara ova dva dana ili je čuo mandatara i u kom parlamentu na svetu postoji situacija da mandatar izloži svoj ekspoze, a onda dva dana ne pogleda nijednog govornika u oči i ne odgovori ni na jedno pitanje koje je dobio za ta dva dana? U kojoj zemlji na svetu neko traži poverenje od građana, bez izbora, jer podsetiću vas, gospodin Đuro Macut nije izašao ni na jedne izbore u ovoj zemlji, član je pokreta koji nije bio na izborima, dolazi na vlast bez izbora i ne može čak ni jednog narodnog poslanika da pogleda u oči? Čiji ste premijer, gospodine Macut? Jeste li premijer plaćenika iz ćacilenda koji dobacuje narodnim poslanicima opozicije, koji tu nije iz ubeđenja, nego zbog dnevnica? Jeste li premijer Žandarmerije koja je jutros krenula na studente, goloruke studente sa dugim cevima koje ste vi poslali na njih? Jeste li premijer RTS-a koji nema dostojanstva da izvesti o biciklistima koji su stigli u Strazbur, da obaveste evropske prijatelje kakvo je stanje demokratije u Srbiji i kakvo je stanje sa studentima u Srbiji da ih vi gazite kolima i prebijate mesecima? Gospodine Macut, da li možete nećete da nam odgovorite zato što nemate dozvolu od predsednika države da odgovarate na pitanja i da li svaki svoj odgovor morate sa njim da proverite pre nego što se nama obratite? Da li gospodine Macut ćete tako voditi ovu Vladu, Vladu čije ministre niste vi birali, Vladu čiji ehspoze vi niste ni napisali. Prepisali su od gospodina Vučevića. Da li vodite Vladu koja nije razrešenje ove duboke političke i ekonomske krize i društvenu u koju smo ušli u koju ste nas vi gurnuli, svojom bahatošću i korupcijom? Gospodine Macut, od 1. novembra u ovoj zemlji nema druge teme osim borbe protiv korupcije. Vaša korupcija je ubila 16 ljudi. Dvadeset prvog novembra uhapsili ste inženjere i Gorana Vesića, 27. novembra pustili ste Gorana Vesića na slobodu, a inženjere ste ostavili u pritvoru. To je vaša vlast. Ali, to je svejedno gospodine Macut i vaš ekspoze koji ne odražava nikakvo realno stanje u društvu, koji se ne osvrće ni na jedan problem u društvu. Nije važan, niti ste vi važni, niti je vaš kabinet važan. Zaboraviće vas istorija brže nego što smo vas mi ovde danas izabrali. Prosto, vi niste deo rešenja. Vi ste deo problema. Ono što je važno, gospodine Macut, to je da građani hoće promene. Građani hoće pravdu. Građani znaju da ste vi gurnuli ovo društvo u duboku krizu. Građani znaju da ovo društvo neće krenuti napred dokle svi vi ste danas politički akteri. Hvala. 

ANA BRNABIĆ: Hvala. Sledeći reč ima narodni poslanik Vladimir Đukanović. 

VLADIMIR ĐUKANOVIĆ: Zahvaljujem se predsedavajuća. Poštovani gospodine Macut, ja moram da priznam da ta priča o narodnom jedinstvu i narodnoj slozi je ovako lepa poštapalica generalno. Ja sam, računajući šta smo sve prošli u proteklih pet meseci, apsolutni protivnik toga. To ne postoji. To je iluzija. Ne zato što mi to nećemo, nego što druga strana to neće. I što ubeđivati nekoga da živi u slozi sa nama kada oni to neće. Ponudite im razgovor, dijalog, oni odbiju. Ponudite im da dođu da razgovaraju u parlamentu oni to odbiju. Šta nam ponude, ponude nam imaginarne plenume. Ne zna se ni ko predsedava tim plenumom, ni ko tamo zaseda, ni ko šta radi. Imali smo jednu paradoksalnu situaciju, gospodine Macut, momak je bio gost sat i po u jednoj televizijskoj emisiji, nije rekao svoje ime i prezime. Rekao je da plenum mu ne dozvoljava da kaže kako se zove i preziva. I oni nam to nude i ja sada treba da izražavam narodno jedinstvo sa njima. Ne pada mi na pamet. U proteklih pet meseci su nas tukli, premlaćivali, pretili da će da nas vešaju, šišaju, ubijaju. Što bih ja sada sa njima imao bilo kakvo narodno jedinstvo. Ne zanima me šta misle. Oni su pokazali šta misle. Zanima me šta ćete vi da uradite. Zanimaju me novi putevi. Zanima me EKSPO. Zanimaju me strani univerziteti da dođu. Zanimaju me privatni fakulteti da se razvijaju, da ovi marksistički fakulteti na našem Univerzitetu konačno prekinu sa ovakvim radom, da se uvede red. To me zanima da ova buduća Vlada uradi. Vi ćete imati strašan problem. Reći ću vam zašto. Zato što ovde, kao što vidite, ne mitinguju na ulici siroti ljudi, oni kojima je teško. Ne, nego dobrostojeći i bogati, tipa ovaj CES Mekona, koji je pokrao državu, ojadio zemlju sa svojim tatom. Taj protestvuje. Oni koji kada ih vidite kako su obučeni, vidite na njima po pet, šest hiljada evra garderobe, taj ide i demonstrira. Njemu je nešto loše, a uglavnom su svi u državnom sektoru i na državnim jaslama i vi ćete imati najveći problem upravo unutar sistema, a zašto? Zato što oni dok su bili vlast, privatni sektor nije radio. Privatni sektor su uništili. Kamen na kamenu nije ostao i šta ste jedino mogli da radite – ubacite vaše partijske kadrove ili nekoga ko završi fakultet preko veze ubacite u državnu firmu i najveće dostignuće je bilo da zaposle nekoga tada u Telekomu ili recimo u nekoj drugoj državnoj firmi. Danas mladi ljudi idu da rade u privatnom sektoru. Neće da rade u državnom zato što imaju privatne inicijative. Ako je nešto Aleksandar Vučić uspeo sjajno da uradi to je što je pokrenuo privatnu inicijativu kod mladih, da razmišljaju o privatnom poslu, da krenu da rade, da krenu da nešto grade, da proizvode. Šta smo imali u njihovo vreme? Šta se to proizvelo u njihovo vreme? Dva krana u Beogradu nismo imali. Ljudska dva krana nismo imali u njihovo vreme. Imali smo monopol ovog jednog što sedi ovde na reklamnom prostoru. Niko nije mogao da dođe do posla od njega. Sve televizije su kao taksimetar morale da kucaju njegove tarife za reklame. Oni su tako zamišljali biznis. Tako što dođeš da budeš na državnoj funkciji i onda sebi obezbediš monopol i kažeš – ja sam uspešan, imam uspešnu firmu. Pa to može tako svako da bude. Ili kao ovaj majstor što je privatizovao Agrobanku, jel tako, pa odete u državnu banku, uzmete kredit koji nikada ne vratite, a za to date u zalog šupu i kažete – što sam ja uspešan biznismen, uzeo sam jedno pet, šest miliona evra kredita, a ne moram da vratim. Što je to lep biznis. Tako svako može. Meni je drago što ova Vlada i uopšte politika koju predsednik Vučić zagovara je upravo razvoj privatnog sektora. Podstičite što više privatni sektor. On ne štrajkuje. On ne mitinguje. On ne izlazi na ulicu. Izlaze vam ovi u sistemu. Ovi što su baš sve od ove države najviše dobili sa najvišim platama. Oni vam danas protestvuju. Slažem se, mora vlast da se zapita zašto, iz kog razloga neko ko prilično dobro stoji, ima siguran posao, izlazi i mitinguje. Ali, ne znači da bi trebalo da im klečimo i da se njima povlađujemo. Ne zanima me šta oni misle. Ne interesuje me. Interesuje me šta ćete da uradite za državu. Mene interesuje red da se uspostavi u zemlji. To građani traže od nas. To svi oni ljudi koji su došli na ovaj veliki narodni skup traže od nas. Traže red. Ne može više da se dogodi da mi neko blokira fakultet i da ne mogu da studiram, jer tamo najmanje ima studenata, tih koji blokiraju. Uglavnom su to politički aktivisti ili ovih partija preko puta ili određenih marksističkih, levo radikalnih koje kakvih organizacija, anarhista itd. koji su valjda to profesionalno sebi doživeli ulogu da profesionalno demonstriraju i za to primaju novac. Treba ljudima reći o čemu se zapravo radi. Ko god se tome suprotstavi, prolazi toplog zeca. Evo recimo gospodin Dejan Vuk Stanković samo zato što se usprotivio tome, a profesor je na fakultetu, pogledajte šta doživljava čovek. Izmišljaju prijave. Nikada u životu niko nikada nije prijavio ništa protiv njega, ali morate, znate, sad to da doživljavate kako je navodno napao studentkinju, šta god. Oni ne razumeju da nekome možda tako porodicu uništavaju. Zato što ih baš briga. Zato što oni žele da vas dehumanizuju i sve će vas dehumanizovati, kao što to inače rade sa nama. Proteklih pet meseci smo proživeli pakao. Srbija se sada vraća, ustaje i uzvraća udarac ovakvima i pobediće Srbija. Ja to znam, samo što morali smo ovu muku i toplog zeca da prođemo da bi ljudima dokazali sav besmisao ovoga što oni rade. Duboko verujem u vas s obzirom da ste, čuo sam o vama, smireni, taktični. Čuo sam da volite šah da igrate, što je jako pozitivno. Ubeđen sam da ćete uspeti da ovu zemlju dovedete na pravi put u smislu da razmišljamo o privredi, o ekonomiji, onome što hrani narod, da punimo budžet i ovi ljudi su direktno nam krivi zato što imamo danas manjak stranih investicija, zato što strani investitor kada vidi da neko blokira televiziju ili ulicu, ko je lud da dođe u tu zemlju. Namerno su to radili, ciljano su radili da bi nam uništavali ekonomiju. Zato tražim da se uspostavi red i da razmišljamo o ekonomiji. To je najvažnije. Ne postoji ništa važnije nego o ekonomiji da se razmišlja. Da krenete u ozbiljnu reformu univerziteta. Izvinite, ali to kao žao mi Beogradskog univerziteta. Ljudi, ako su oni to preuzeli sa ovim marksističkim profesorima i ovim levičarima što su ga tako upropastili. Pravimo novi nacionalni univerzitet. Kakve veze ima. Afirmišite privatne fakultete. Dovedite strane, pa neka bude konkurencija. Ovi samoupravljači. Slobodno gospodo izađite na tržište sa vašim programima da vidimo ko će da vam upiše fakultet onda. Ja gospodine Macut ne želim da moje dete ide na fakultet gde će da mu Dinko Gruhonjić predaje. Ne želim da mi ide na fakultet gde će Jovo Bakić da mu predaje. Ne želim da mu predaju takvi radikalni levičari na fakultetu. Ne želim da mi dete ide na fakultet gde će da ga uče o marksizmu, a ne da ga uče o gradivu koje mu je zaista potrebno. Fakultet ne treba da služi radikalnim levičarima da se uče sindikalnom organizovanju, nego bi trebalo da bude nešto što će da osposobi mladog čoveka da preuzme i privredu i da nešto korisno radi za ovo društvo. Zato vas molim da krenete hitno u ozbiljne reforme i univerziteta i našeg pravosuđa i kulture i svega onog gde ovi haraju decenijama i gde nije mogao niko da ima nikakav pristup zbog njih. Ja duboko verujem da ćete vi to uraditi da ćete tu duboku državu koju moramo da prepoznamo da postoji, pobediti i da ćete po dubini to zaista lepo srediti i da će ova država konačno moći da kaže – e sada možemo u pravom smislu te reči da idemo napred. Hvala vam. 

ANA BRNABIĆ: Hvala. Sledeći ima reč Đorđe Stanković. 

ĐORĐE STANKOVIĆ: Hvala puno. Kako kaže „lača mate“ tj. Brna Anabić. Koga vi pravite na budalu, ko vozi biciklu do Strazbura? Znate šta, nije postojala ni jedna bolja diplomatska misija nego što su ti naši studenti koji su doputovali do Strazbura i to biciklom i dočekalo ih je puno naroda, cela naša dijaspora, pre toga su je posetili, a žuljevi i rane na nogama dokazuju da su oni zaista to vozili tu biciklu. Preko 20 evropskih televizijskih stanica ih je dočekalo, ali tamo nije bilo RTS-a. E, pa, dragi građani Srbije, zbog vas smo ovde da bi vam rekli to, da su studenti vozili tu biciklu, da su stigli i da ih je dočekala cela Evropa. Sada želim da pričam o tome, kako je pre par meseci Narodni pokret Srbije doneo deklaraciju o promeni izbornog sistema. Šta je predlog? Predlog je da se jednostavno napravi sistem gde će se direktno birati i narodni poslanici i odbornici i gradonačelnici, a između ostalog razlog je prilično očigledan. Osamdeset posto ove prostorije ne bi bilo, bolje rečeno ljudi u ovoj prostoriji ne bilo tu da se tako nešto dovede. Ne bi vam više nikada bio Marijan Rističević narodni poslanik, ne bi više nikada bio tamo neki Kaster Mirković poslanik, ne bi više nikada bila jedna Bilja Kruela Devil Pilja narodni poslanik, evo su tu iz Strazbura. Izvinjavam se. Evo su tu iz Strazbura. Oni nikada ne bi bili poslanici jer bi ste vi birali direktno. Ono što je tu poenta, ništa patriotskije ne postoji od toga. Treba da se biraju, da se ovakve stvari ne bi dešavale. Zato smo tako nešto predložili. Pošto imam malo vremena ja ću samo odjaviti za kraj da kažem da vi plašite ljude hapšenjima. Hapsite geologa Džajića i novinara Dejana Ilića. Kako bih vam rekao – ko se „lača mate“ narod mu naplati. Hvala puno. 

ANA BRNABIĆ: Da vam kažem gospodine Stankoviću. Sve fore sa „lača mati“ su bile fenomenalne osim vaših. Tu ste propali. Sve ostale su bile smešne moram da priznam. Svaka čast duhovitosti našeg naroda, ali vi podbaciste. Poslovnik, Biljana Pantić Pilja. 

BILJANA PANTIĆ PILJA: Replika, pošto me je spomenuo po imenu. Ne znam sada šta bi ja vama rekla. Vi ste osoba koja se popela na balkon Narodne skupštine gde su bile žene i gurali ste žene. Vi ste osoba koja je krala toalet papir. Tako ćete ostati upamćeni. Kao neko ko je krao toalet papir iz toaleta Narodne skupštine. Vi ste osoba koja ste bili dva puta u Strazburu i dva puta smo imali na dnevnom redu Kosovo i Metohiju, niste reč rekli. Vi ste osoba koja se hvali što jajima gađa nekoga po Nišu. Vi ste osoba koja nikada nećete biti gradonačelnik Niša. Vi ste osoba koja je nažalost bila član stranke Vuka Jeremića, ali dobro je da ste se odvojili, žito od kukolja valjda. Pre je bar sedeo onaj gospodin Stefan koji kada ode u Strazbur bar priča o interesima Srbije. Vi jedino što znate da kradete toalet papir i da gađate žene jajima. Ako vas brani Solunac, osuđeni kriminalac, nemam drugo šta da dodam, ali kada vi govorite o liku i delu nekog od nas, meni to samo predstavlja veliku čast. Volela bih da se vi jednom kandidujete da vidim kako biste prošli, ali samo molim vas, promenite odelo. Zaista, zato što ličite na nekog makroa iz Marinkove bare. Hvala. 

ANA BRNABIĆ: Idemo dalje. Gospodine Stankoviću, u redu je, sve ste izvređali. Iskoristili ste dva minuta da izvređate sve. Idemo dalje. Reč ima Risto Kostov. 

RISTO KOSTOV: Poštovana gospođo Brnabić, uvaženi gospodine Macut, poštovani kandidati za potpredsednika i ministre u Vladi Republike Srbije, veoma uvaženi građani Srbije, ekspoze mandatara gospodina Macuta je bio bez sumnje kvalitetan i veoma ambiciozan. Pre komentara u sadržaju, kratko o jednom mom utisku. Kandidat za premijera, gospodin Macut očigledno je čovek tolerancije i dijaloga što je u skladu sa najvišim vrednostima PUPS-a, Partije ujedinjenih penzionera, poljoprivrednika i proletera Srbije. Ko je gledao nastupe, a bilo ih je dosta u proteklom periodu, našeg predsednika poslaničke grupe, gospodina Stefana Krkobabića mogao je u to da se uveri. Sa socijalno psihološkog stanovišta, ton kojim se obraća gospodin Macut deluje umirujuće, a dikcija kao da je iz Valjeva, odakle potiče najpopularniji TV voditelj svih vremena u SFRJ Miloje Mića Orlović. Drago mi je gospodine Macut što i vaši potomci neguju kulturu govora. Da se vratim na ekspoze i segment koji nije pomenut. Reč je o selima Srbije u kojima žive i Srbi, ali i Mađari, Slovaci, Hrvati, Bošnjaci, Makedonci i ljudi svih drugih nacionalnosti. Sela Srbije su izuzetno bitna, jer u njima živi 2.526.000 ljudi po popisu od 2022. godine, što je blizu 48% stanovništva Srbije. Uostalom, selo je i u rodnom mestu Srbije. Sela su rečnikom Fjodora Dostojevskog mnogostruka čvorišta. Sela su resurs raznih sirovina i mesta gde se proizvodi hrana, ali i rodna mesta mnogih velikih umova. Sela nam dugo daju stručnjake raznih profila koji unapređuju kvalitet života u gradovima. Nažalost, sela su decenijama od 1945. godine na ovamo bila zapostavljena u korist industrijalizacije gradova. I evo, posle 75 godina počeo je preporod sela Srbije. naime, 26. oktobra 2020. godine Srbija je prvi put u svojoj istoriji na inicijativu predsednika republike Aleksandra Vučića osnovala Ministarstvo za brigu o selu. Prvi ministar za brigu o selu, gospodin Milan Krkobabić je čuo i uvažio višegodišnja upozorenja Akademskog odbora za selo SANU da nam sela propadaju i nestaju. Tako je 2019. godine, u saradnji sa Akademijskim odborom za selo SANU, osnovan Nacionalni tim za preporod sela Srbije, sa 80 vrhunskih stručnjaka javnih ličnosti, među kojima su i članovi Akademijskog odbora za selo SANU. Već sledeće, 2020. godine, sačinili smo Nacionalni program za preporod sela Srbije. To je naučni putokaz za praktično delovanje i Ministarstva za brigu o selu. Preporod sela je nadstranačka misija koja ima podršku i Srpske pravoslavne crkve i drugih verskih zajednica, SANU, predsednika Republike i praktično nema opoziciju. Kakvi su rezultati postignuti do sada? Narodna kaže – najteže je biti pop u svom selu, zato ću navesti ocenu direktora Međunarodnog fonda za poljoprivredni razvoj Nafela Telahiga, koji je nedavno u Palati Srbije na jednom skupu ocenio: „Bio sam u više od 50 zemalja na svetu i nigde nisam video toliku posvećenost selu kao što je to danas u Srbiji“. Šta je to urađeno do sada? Do 2017. godine u Srbije se gasilo po sto zadruga godišnje, a kao rezultat Programa „500 zadruga u 500 sela“ osnovano je čak više od 1.100 zadruga, pomognuto je čak 207 zadruga širom Srbije, naravno i na Kosovu i Metohiji. Podignuti su novi voćnjaci, povrtnjaci, vinogradi, omogućen je zapat koza, ovaca, osnovane su farme steonih junadi, a pomognute su i pčelarske i zadruge koje se bave lekovitim biljem, ali i prerađivački kapaciteti. Na takav način je ekonomski podignut nivo više desetina hiljada ljudi. Udruživanje je veoma bitno za poljoprivrednike u Srbiji jer je posed prosečno svega 6,4 hektara, uz to i veoma usitnjen. Samo da vam navedem podatak koliko je to bitno, da od 80 miliona Nemaca, 20 miliona su članovi zadruga, a to znači da svaki četvrti Nemac je član jedne ili više zadruga. Najpopularniji program koji je od samog svog početka postao hit u Srbiji jeste dodela praznih seoskih kuća kojih, prema procenama Akademijskog odbora za selo, u Srbiji ima oko 150.000. Taj broj više nije aktuelan, jer je već dodeljeno 3.520 seoskih kuća. Lako mi to izgovorimo, hajde da brojimo do 30, do 300, umorićemo se. Ovde je reč o 3.520 praznih seoskih kuća, koje su postali domovi za 16.000 mladih ljudi. Kada to kažem, evo konkretnog podatka – oni su mlađi od 30 godina, imaju konkretno 29 godina i osam meseci. Trećina njih je prešla iz grada u selo, a 90% tih ljudi je visokoškolski obrazovano. Dodela praznih seoskih kuća ima trostruki značaj – ekonomski, demografski i bezbednosni. Ti mladi ljudi su radno sposobni. Odmah popunjavamo, u selima dobijamo stanovnike i uz sve to, kako kaže ministar Krkobabić, borimo se da nam se ne dogodi usud puste zemlje. To je taj vojnobezbednosni značaj. Osim posla u zadrugama i krova nad glavom, za kvalitetniji život u selima neophodno je da bude veća mobilnost. Za četiri godine, za besplatan prevoz od sela do sela i od sela do grada dodeljeno je 78 minibuseva kojima je rešen problem prevoza u 1.500 sela. Četiri minibusa otišla su na Kosovo i Metohiju, u Orahovac, Gnjilane, Zubin Potok i Kosovsku Kamenicu. Prvi put u novijoj istoriji Srbije, u prošloj godini dodeljena su sredstva do 10 miliona dinara za renoviranje 19 seoskih domova kulture, u 19 opština. Šest ih je iz četvrte grupe razvijenosti i devastiranih područja. Miholjski susreti sela, kulturno-sportska manifestacija koja promoviše zavičajnu tradiciju i takmičenje između sela okupila je do sada oko 750.000 posetilaca i učesnika i ove godine očekujemo da dostignemo taj famozni broj od milion. Svi ovi programi nastavljaju se i ove, 2025. godine, uključujući i ovaj koji je prošle godine eksperimentalno uveden, a to je dodela sredstava za podršku razvoja privrednih aktivnosti u selima Srbije. 

ANA BRNABIĆ: Molim vas, vreme. Samo završite polako. 

RISTO KOSTOV: Prvi put ove godine Ministarstvo za brigu o selu dodeljivaće sredstava za kupovinu specijalizovanih multifunkcionalnih vozila, koja će u saradnji sa „Poštom Srbije“ pružati šalterske usluge i neophodne lekove i osnovne životne namirnice i voziti ljudima na prag i u najzabačenijim selima i zaseocima. Evo poslednjeg pasusa. Ovaj program je i human. 

ANA BRNABIĆ: Hvala vam mnogo, molim vas da završite. 

RISTO KOSTOV: Na kraju, PUPS veruje u ovu Vladu i njen uspeh. Hvala. 

ANA BRNABIĆ: Hvala vam. Sledeći ima reč Veroljub Arsić. Po Poslovniku, izvolite, gospodine Stankoviću. 

ĐORĐE STANKOVIĆ: Hvala, predsednice. Povreda Poslovnika, član 107, povreda dostojanstva. Moram odmah da kažem, s obzirom da je to u pitanju, nije prethodni govornik, nego pre njega, Kruela de Vil, jednostavno, moramo kada pričamo o kandidaturama, da imate u vidu da sam se ja lično kandidovao, a vi nikad niste i nikad nećete moći, jer ne biste osvojili ni glas.

ANA BRNABIĆ: Dobro, ovo nije povreda Poslovnika, nemam vreme da vam skinem. Aleksandar Mirković, povreda Poslovnika. 

ALEKSANDAR MIRKOVIĆ: Poštovana predsedavajuća, povređen je član 106, jer govornik nije govorio o temi koja se nalazi na dnevnom redu, ali i 104, imao sam pravo na repliku koju mi niste dali, verujem da niste obratili pažnju, jer je sve bilo nemušto što je ovaj čovek rekao. Pre svega, rizikujem i opomenu, ali moram da vam kažem. Nedostojni ste ovog parlamenta, jer ste već na žene nasrnuli gore, kada ste bili jedini muškarac, ali sada polumuškarac koji je bio na balkonu i gurao se sa ženama, a sad ste nastavili u tom maniru, kada ste pokušali da uvredite Bilju Pantić Pilju. U tome niste uspeli jer je bitno ko kaže, a ne šta kaže. Što se tiče mog nadimka, da, ja se zovem Aleksandar Mirković, zovu me Kasper još od sedme godine i nemam problem sa tim. Ali kad smo već kod nadimaka, neka narod Srbije čuje kako vas zovu. Ja nisam znao šta je razlog tome, poznati ste u Nišu kao Đole izmet, a izgleda da je i ona krađa toalet papira doprinela tome, a možda i…

ANA BRNABIĆ: Dobro, hajde, dosta. Dakle, oduzimam vreme, nije bila povreda Poslovnika. Izvinjavam se što nije bila replika i naravno opomena. Ana Oreg, povreda Poslovnika. 

ANA OREG: Član 104, uvredljivo izražavanje. Prvo, zaista ne znam kakvo kolegino odelo ima veze ili bilo šta od ovoga. Drugo što sam htela da vas pitam, nije mi jasno da li ste vi svesni da ovim ponašanjem, takvim uvredama koje upućujete ovoj strani Narodne skupštine samo pumpate, samo pumpate.

ANA BRNABIĆ: Ovo nije povreda Poslovnika. Zloupotrebljavate povredu Poslovnika, a nemate ni vreme od koga bih mogla to da vam oduzmem, tako da se vraćamo radu. Reč ima Veroljub Arsić. Izvolite. 

VEROLJUB ARSIĆ: Dame i gospodo narodni poslanici, poštovani gospodine Macut, imali smo priliku ova dva dana da čujemo i vaš program Vlade, a i kolege iz bivšeg režima koje su nešto mnogo nestrpljive i nešto mnogo nervozne. Evo, i sad ne mogu da se odreknu nasilja i da prestanu da prete narodnim poslanicima koji će da podrže izbor Vlade. Sad ne znam da li je u pitanju terapija ili nešto drugo, da li je u pitanju njihov mentalni sklop, ali izgleda mi da ovde dolazi do nekih određenih… 

ANA BRNABIĆ: Gospodine Arsiću, nastavite. 

VEROLJUB ARSIĆ: Da sačekam kolegu iz opozicije ili bivšeg režima da završe sa uvredama, pošto je očigledno da je to jedini manir koji oni znaju i kome jedino pribegavaju. Pošto vidim da su se mnogo potresli zato što je neko juče od njih izlazio iz zgrade Skupštine Srbije i neko mu je doviknuo „lopove“ ili „ustašo“. Vrlo su potreseni zbog toga. A zamislite kada ovaj što je krao toalet papir, organizovao da se članovi SNS kamenuju i gađaju jajima, to nije ništa i od toga se ta gospoda ne ograđuju. Priča ovde o nasilju jedan visoki bivši državni funkcioner, koji je zaustavljao, pazite, i vršio nasilje nad ženom novinarkom, a onda dođe ovde da nama priča i prosipa finoću, najobičniji siledžija. Trljaj oči slobodno. Sram te bilo! Ti! Pa da dobijete pravo na repliku, malo ćete sutra. Znamo mi dobro ko je to radio. Sad pazite ide dalje njihova rasprava ova vlada nema legitimitet. Kako vi merite taj legitimitet? Evo, baš me interesuje kako ga merite. Jesu bili neki izbori možda? Pa, nisu. Pa, kako merite taj legitimitet, količinom decibela što ispaljujete na ulicama. Jel, to legitimitet? Količinom jaja kojima gađate ovde nas u Narodnoj skupštini i građane Srbije, jel to legitimitet? Jel legitimitet otimanje policijskih štitova policajcima? Prebijanje neistomišljenika? To vam je legitimitet. Onda imate još pravo, hrabrosti da kažete prelazna vlada, čija prelazna vlada? Stručnjaka sa mašinskim mozgom? Prelazna vlada koju bi činile visoko kvalifikovane vrhunske lopuže? Baš tako. Ovde jedna mlada koleginica nešto reče, ne zameram joj zbog nedostatka životnog iskustva, ali se jako dobro sećam da su građani, dok ste vi vladali štrajkovali tako što su zakucavali svoje ekstremitete za radne stolove i radna mesta. To ste zaboravili, pa, kada ni to nije bilo dovoljno odsecali sebi delove ekstremiteta i uzimali kao hranu, da bi skrenuli pažnju šta se dešava sa njihovim sudbinama. To su te vaše ekspertske vlade. To su te vaše ekspertske vlade kada je svakog dana 500 ljudi gubilo radno mesto. Da tražite nešto i da imate podršku građana, izašli biste na izbore i ne biste mlade studente gurali ispred vas i decu između ostalog, i iz vrtića kada biste mogli izveli bi ste decu. I, ovaj ovde što je krao toalet papir da dopunim koleginicu Bilju Pilju, u Strazburu je bio pre dva meseca, znate šta je tražio u Strazburu, toalet papir i prelaznu vladu. E, to vam je isto, to vam je taman isto, jer jadan je političar, jadan i bedan i nikakav, koji ne traži podršku svog naroda, nego traži od drugih. Zaboravite na prelaznu vladu, to smo vam rekli odmah i džaba ste gubili vreme za to. Imamo predlog vlade koji je podneo mandatar Macut i ta vlada ima ozbiljne zadatke ispred sebe, pre svega, da reši problem u prosveti, valjda ste zato toliko i napadali Dejana Vuk Stankovića, kandidata za ministra. Da neko kaže da se nekome isplate plate za posao koji nije radio, pa, to samo kod vas može, to samo kod vas može, kao što jedan univerzitetski profesor kaže - pa, nije strašno što će studenti da izgube godinu, to je malo za cilj. Čiji cilj? Koji cilj? Za koga? Za vas da budete ministri, ne za njih. Ne dobijamo privremenu vladu, da li možemo da je nazovemo ekspertskom ne znam, ali ono što znam dobijamo srpsku vladu. Onu vladu koju biraju narodni poslanici, ne plenumi, do duše, biramo je na plenumu, ali jedinom zakonitom i Ustavom dozvoljenom, a to je na plenumu Narodne skupštine, zato što želimo da ova vlada bude vlada kontinuiteta. Vlada kontinuiteta koji će da povećava plate zaposlenih, koji će da povećava uposlenost, koja će da povećava penzije, koja će da izgrađuje i reformiše Srbiju, da bude mnogo lepše mesto nego što je bila, nego što je danas. To je nešto što vi ne možete da shvatite, koji ovo ne podržavate, zato što nemate političku ideju, nemate šta da ponudite građanima, bežite od izbora i samim tim pokazujete koliko ste jalovi. Ova vlada imaće rezultata, hteli vi da prihvatite ili ne. Živela Srbija. 

ANA BRNABIĆ: Izvinite, nisam čula da vas je pomenuo. Na vas lično ili svi imate pravo na repliku. Branko Miljuš sada ima reč. 

BRANKO MILJUŠ: Gospodine Macut građani Srbije očekuju brojne odgovore od vas, prosto, ne poznaju vas, do sada šta vi mislite o nečemu su mogli da čuju samo oni koji su skupljeni u Pionirskom parku, koji ste pretvorili, kako to s ponosom ističete u ćacilend. Ja bih recimo, imao da vas pitam da li je vaš izbor gospodin Bratina? Da lije vaš izbor gospodin Dejan Vuk Stanković? Da li je vaš izbor gospodin Beriša? Da li ste ih vi izabrali kao ljude dijaloga ili je neko drugi odlučio da oni budu ti koji će voditi nekakav dijalog? Pitao bih vas i šta kažete o tome što postoji izveštaj da se u Srbiji izbori kradu, kao i o činjenici da je Srbija preuzela na sebe obavezu da primeni neke preporuke ODIHR-a, a ništa po tom pitanju nije uradila. Pitao bih vas i o tome šta mislite zašto i kako je moguće da Srbija već mesecima nema REM. To danas od vas traže i studenti. Sada ja ne znam da li vi čujete šta ja i svi mi vas pitamo, jer se došaptavate sa gospodinom Malim, koji je pokrovitelj toga što je Srbija jedna od četiri najkorumpiranije zemlje u Evropi. Mnogo toga bih ja još mogao vas da pitam, ali znam da vi nećete odgovoriti, ali imam za vas jednu molbu, da nam kažete da li želite samostalno, da li ste odlučili da ne odgovarate ili vas je na to neko naterao. Ako su vas kidnapovali gospodine, dajte trepnite da barem to znamo. Na kraju samo molim vas da zapamtite, vlast koja ima problem sa svojom omladinom, nema budućnost. 

ANA BRNABIĆ: Hvala vam. Na listi još Marina Raguš. 

MARINA RAGUŠ: Hvala gospođo predsednice. Profesore Macut, žao mi je što imate priliku da prisustvujete povremeno diskusijama koje je za cilj imaju samo diskreditaciju, ali verujte mi profesore, to su samo pokušaji diskreditacije, o vama će govoriti vaši rezultati, vaša dela, kao što su govorila i do sada podjednako kao i o vašem kabinetu. Pripremite se hodaćete po paklu, ali to je vaša misija i vaš zadatak s obzirom da razumete u kakvom trenutku je naša zemlja i naš narod. Vi ste kao veliki patriota, veliki profesionalac, vrlo strog nadređen, kako čujem, prihvatili oberučke. I, oni koji vas dobro znaju, znaju da ćete ovoj državi, ovom narodu doneti rezultate i da tu neće biti milosti ni za koga, ni za jednog člana vlade, ni za koga od vas. Srbija to čeka. Žao mi je što ste imali prilike da slušate o prebrojavanju krvnih zrnaca, pa su vam postavili pitanje od koga ćete vi to da čuvate Srbiju a brojali profesora Bratinu, gospodina Berišu, zamislite, akademika. Moram da vam kažem da ti koji broje krvna zrnca i pozivaju se na generacije svojih predaka, u stvari sami nemaju šta da ponude i to im je jedini argument. Rekli ste za mene jednu vrlo značajnu stvar, koju ja sada želim da poklonim svu pažnju građana Republike Srbije, a to je da ste nasledili više decenijski problem u prosveti, ali se o tome ne priča, da ste nasledili katastrofalnu situaciju u prosveti, ali se o tome ne priča niti se time bavilo u prethodnim decenijama, nije se imalo vremena. Zato ću vas, dragi građani Republike Srbije koji ćete dobiti vladu na ponos ovoj državi i to ćete imati prilike da vidite ne samo u prvih sto dana, mnogo brže. Želim da vas podsetim na užasan događaj, tragičan događaj iz 2011. godine, bio je 10. maj, dete od 14 godina se bacilo sa trećeg sprata zgrade, žrtva vršnjačkog nasilja. Govorim o 2011. godini. A sad želim da vas podsetim kako je to tada izgledalo, da ne idem dalje u prošlost. Četrnaestogodišnji dečak bio je odličan đak, sve do pred smrt, kada je popustio. Planirao je da upiše Vojnu školu, da postane pilot, po ugledu na svoga oca. Pretukli su ga osam puta, uz to su mu stalno pretili, vređali ga i jurili. Tražio je pomoć od roditelja - od koga bi? I od škole - od koga bi? Njegovi roditelji obaveštavali su o zlostavljanju sina direktorku, školskog psihologa, razrednog starešinu, još nekoliko nastavnika, školskog policajca, policijsku stanicu, zamislite, Niša, obraćali su se školskoj upravi grada Niša, prosvetnoj inspekciji, Ministarstvu prosvete, Grupi za suzbijanje maloletničke delikvencije Policijske uprave Niš. Sama škola jednom je obavestila policiju, obezbedila da jedan pripravnik koga su plaćali roditelji štiti dečaka u školi, pokrenula vaspitno-disciplinski postupak protiv jednog učenika koji je označen kao vođa nasilnika, ali protiv malog Alekse, žrtve vršnjačkog nasilja. Pojačan vaspitni nadzor nad vođom nasilnika okončan 28. marta te godine kao uspešan, zamislite, mada je on samo dva dana ranije Aleksu brutalno pretukao. Vođa je završio školsku godinu sa peticom iz vladanja, a Aleksa je pred smrt imao trojku, jer je nemiran, zamislite, i ometa nastavu. Počeo je da gubi apetit, patio je od nesanice, da se trza svaki put kad ga roditelji bude. Zbog pretnji koje je dobijao, plašio se za majku, sestru i oca, silazio je ispred zgrade da proveri da li je neko od onih koji prete stvarno odlučio da zapali automobil. Roditelji kažu da se uprkos tome trudio da ih ne sekira. Pred sam kraj života je svojim džeparcem starijem dečku iz kraja platio da ga štiti, jer ne može više da sekira oca, već ima dovoljno problema oko njega. Roditelji su to saznali posle sinovljeve smrti, kada im je na vrata zazvonio nesuđeni zaštitnik kako bi vratio novac. Da vas podsetim, sve vas, i građane Republike Srbije, kakvo smo nasleđeno stanje imali, kako je bilo to baš tada. Za samo mesec dana početkom te godine mediji su izvestili o nekoliko brutalnih slučajeva. Slušajte pažljivo i pamtite ovo, ovo je sramota svih nas, s tim se ova buduća Vlada suočava. Zato nam se desio "Ribnikar". Krajem januara učenik sedmog razreda osnovne škole "Kralj Aleksandar I" u Požarevcu, za vreme školskog odmora, žao mi je što ću ovo reći ali moram, silovao je druga iz klupe. Kažnjen je četvorkom iz vladanja i premešten u drugo odeljenje. U isto vreme, učenik sedmog razreda osnovne škole u Novom Sadu drugaricu iz razreda držao je za noge da visi preko ograde prvog sprata. Incident je prijavio njen otac, a dečak je tvrdio da je sve bila šala. Krajem januara i početkom februara u Prokuplju u jednoj školi učenik je učeniku slomio vilicu usred učionice. U drugoj, vršnjaci su dečaka skinuli golog, umazali ga fekalijama i zaključali u toalet. Majka desetogodišnjeg učenika osnovne škole iz Čačka u februaru je najavila da će tužiti školu jer su vršnjaci ozbiljno povredili kičmu njenog sina koji već četiri godine trpi nasilje i da to niko ne sprečava a da su svi bili upozoreni. Četrnaestogodišnjak iz Novog Pazara izbo je svog vršnjaka u blizini osnovne škole koju su obojica pohađali. Mesec dana ranije pukom srećom niko nije stradao kada je srednjoškolac iz Paraćina pucao u učionici. Na isti način pred drugovima se dokazivao krajem 2010. godine i jedan učenik šestog razreda u Valjevu. Pretprošle godine u odnosu na tu 2009. godinu osnovac iz Novog Pazara je preminuo usled rana koje mu je nožem naneo vršnjak. Bio je 10. maj 2011. godine kada se Aleksa ubio skokom sa trećeg sprata, sahranjen je sa pilotskom kacigom. Vidite, gospodine profesore Macut, iza vas sedi gospođa Brnabić, premijer, koja je čula Predlog zakona tadašnje docentkinje sa Pravnog fakulteta u Novom Sadu, koja je radila sa svojom grupom studenata i uvrstila to u zakon, sedeli su i radili na tome, da se više nikada ne ponovi. Ja sam tad bila opozicionar. Nikome od nas nije padalo napamet da nečiju smrt ili tragediju zloupotrebljavamo da bi dobili neki poen više. Nikada! A da vas podsetim, dešavala su se i masovna ubistva. Srbija je bila bankrotirana i rasprodalo se sve, i užasna katastrofalna reforma pravosuđa, ovo je za gospodina budućeg ministra pravde, može da potvrdi kada bude imao prilike sa užasnim posledicama po neke sudije i tužioce, gde su se birali na opštinskim odborima Demokratske stranke. Sa tim se suočava ova buduća Vlada, to stanje na prvom mestu mora da uspostavi, da razgovara sa svima, da spusti tenzije, da otpočne dijalog, da prigrli sve i one koji vređaju na najpodmukliji i na najprimitivnije načine, a da pritom ne znaju ništa o njima. Nisu im dali čak, krajnje korektno, kako smo navikli od nekih i sto dana Vlade. Vidite dame i gospodo ja sam uverena, poznajući reputaciju profesora Macuta, poznajući gospodina i profesora Borisa Bratinu, poznajući i gospodina Berišu, izvinite što se licitiralo sa vašom nacionalnom pripadnošću, a ja sam tek sada uverena da će ova Vlada, iako ste se pozvali na najlepšu Himnu na svetu, koja moli Boga za pravdu, da vodi računa o svakoj nacionalnoj manjini, čuli smo to danas kao brigu, baš zbog toga. Ali da vam kažem, na ovom ispitu smo svi i zbog ove dece koja trpe, smo na ispitu svi. Da li su oni u vrtiću, u osnovnoj školi, srednjoj školi ili na fakultetu. Neće tu biti odgovorna samo ova Vlada, a za njih će trijumfalni uspeh da bude, samo ako bude uspela da otpočne dijalog, Srbija to mora da ima, jer šta je izbor? Mnogo je, da vam kažem, skupa ta računica kada u politiku uvodite takvu vrstu aktivizma da progonite, da dehumanizujete ili napadate fizički druge ljude. Skupa vam je ta računica, ti ljudi imaju porodice, prijatelje, braću. Danas, sutra, bićete vlast i šta ćete onda. Ovo je taj momenat, ovde smo na raskrnici da govorimo koji je najmanji zajednički imenitelj koji nas sve vezuje, jel to mir i stabilnost u našem društvu? Jel su podjednaka prava za sve nas, bez obzira na naše posebnosti. Pozivate se na Ustav, a juče ste slušali da jedna trećina govori o ljudskim pravima, pa dokažite to. U Nišu smo čuli Studentski edikt, pa mi to hoćemo. Da li mi grešimo, jesmo grešili, pa jesmo? Da li je predsednik Republike prvi rekao 15. marta 2025. godine, kada je video veliki broj ljudi u Beogradu - mi prvi moramo da naučimo da se menjamo, narod hoće nas drugačije? Evo, imate ljude koji će nadstranački pokušati sa svima nama da ostvare minimum da izađemo iz tog istorijskog začaranog kruga, da pomažemo drugima da nas razvale još više. Valjda hoćemo svi, valjda smo svi patriote, hoćemo mirnu Srbiju i da Srbija ide napred i da ostvarimo te temelje. To mojoj generaciji pripada, da vam pomognemo koliko možemo, za sve vas mlađe poslanike da napravimo temelje zdravog i dobrog društva, jer to svaki građanin koji nas sada prati želi da čuje i vidi od nas. Na kraju, građani Republike Srbije, dobićete Vladu koja će neumorno da radi na onome što nam je najneophodnije, a jeste da se slušamo i čujemo, da jedni drugima pružimo ruke i da otpočnemo dijalog koji nam je preko potreban, a onda na izborima neka svako bira svoga i konačno da mi odlučujemo u Srbiji, a ne da nam neko potpali spolja, a mi se primimo na tu dobru istorijsku lekciju. Želimo jaku Srbiju koja će biti sigurna kuća za sve nas i stoga, građani Srbije, nemojte da brinete, dobićete Vladu koja će umeti da čuje svakoga i da dođe do svakoga od nas, jer je makar minimum korektno da im damo priliku. 

ELVIRA KOVAČ: Zahvaljujem. Pošto na listama govornika nema više prijavljenih, a pre zaključivanja pretresa, pitam da li reč žele predstavnici ili ovlašćeni predstavnici, predsednici poslaničkih grupa kome je još ostalo vremena? Reč ima narodna poslanica Slavica Radovanović. Izvolite. 

SLAVICA RADOVANOVIĆ: Zahvaljujem se. Žao mi je što je otišao sada gospodin koji će biti budući premijer, jer sam potpuno sigurna da je sam birao Vladu sigurno ne bi sebi dozvolio da pojedini ljudi sede tu i budu deo njegovog ministarstva. Kada ste govorili da li se osećamo sigurno ovde u Skupštini ili ispred Skupštine, ja ću vam reći da se ja lično ne osećam sigurno. Juče sam imala dve neprijatnosti. Jedna neprijatnost je da me je ovde presreo jedan od rukovodilaca MUP-a da mi skrene pažnju zašto sam nešto pitala za njega. Izlazeći ovde ispred Skupštine, prišao mi je čovek koji sedi ovde ili već šta radi u ovim šatorima, držao mi je vrata i nije mi dozvoljavao da uđem. Na moj poziv da policija reaguje, policija je reagovala, ali taj čovek je mene vređao. Ometao me je da uđem. Po svim pravilima službe, taj čovek je trebao da bude legitimisan i taj čovek je trebao da bude odveden u prvu policijsku stanicu kako bi se podnela prijava za javni red i mir, a ne da se vrati u ove šatore. Stoga me zaista zanima ko je postavio ove šatore? Ko je odgovoran za ovo što ovde stoji? Šta je zadatak tih ljudi? Ja zaista želim da podnesem prijavu za jedno veliko uznemiravanje i neprijatnost koju sam ja doživela. Mi smo ovde podeljeni, naravno, i zato mi je, kažem, žao što nije ovde premijer da čuje, jer kada neko na parkingu vas napadne zato što ste se posvađali oko parking mesta, to se digne na nivo države, napada na državu, napada na predsednika, a kada neko nas uznemirava, onda niko neće da reaguje. Takođe, smatram i da nije primereno da u ovoj vladi sedi čovek koji je odgovoran za mnoge stvari, među koje i spada, da vas podsetim, helikopter, spada „Ribnikar“. U vreme njegove vladavine desila su se masovna ubistva u Duboni. Desio se nestanak Danke. I danas ne znamo šta se desilo sa čovekom koji je prebijen usred policijske torture. Desilo se posle toga u drugom ministarstvu da je porodica poginula na putu Kraljevo - Raška i taj čovek i dalje sedi u Vladi. Prema tome, ja molim mandatara da ne predloži ministra odbrane, da bude bilo čega ministar u ovoj vladi. Ovo je zaista neprimereno i zaista smatram da ova vlada nema budućnost, kao što vi kažete. Čast i uvažavanje za određene predstavnike, ali mislim da ovo što se ovde nama dešava i ova nebezbednost zaista treba da se uzme u razmatranje. Ali, nažalost, ni mi, ni vi nismo mnogo toga uradili, a svi smo imali godinu dana da ostvarimo neki napredak, pa bar za početak da se ujedinimo. Godinu dana smo imali priliku da načinimo konkretne korake ka promenama. Nismo to učinili svi zajedno ovde. Ako ni sada ništa ne možemo da postignemo, pustimo studente da to urade. Čak i u junu ako bi bio izborni sistem i bez ikakvih promena, verujem da bi studenti, ukoliko se odluče da izađu na izbore, organizuju kontrolu biračkih mesta i predstave svoju snagu, mogli da ostvare neverovatne rezultate, bez ikakve zavisnosti od postojećih političkih struktura, samo oslanjajući se na iskrenost, principijelnost i snagu mladih. Oni, gospodo, okreću pedale naše budućnosti. Oni se bore za našu budućnost, a ne vi. Kao opozicionar i dalje ne odustajem i želim da ova Srbija napokon bude slobodna, a rešenje za slobodu Srbije, rešenje izlaska iz svih ovih kriza i problema su isključivo stručni i kompetentni ljudi. Ne mogu državu da vode ljudi koji nikada nisu radili u sistemu. Ne mogu državu da vode ljudi koji su za jedan ili tri dana došli do diploma. Državu moraju da vode iskusni i isključivo stručni ljudi. Zato se ja sa svojim pokretom i zalažem za depolitizaciju i povratak poverenja u struku, jer verujem da su znanja, etika i stručnost temelj za izgradnju pravednog društva. Nažalost, mi malo smo toga ispoštovali i malo toga ste vi prihvatili, gospodo. Pogledajte ko su heroji naših promena. Dobro pogledajte ove mlade. Treba da im se divite, jer oni su ti koji su se usudili da urade nešto što niko nije i možete do sutra da govorite da nisu uradili ništa, uradili su mnogo. Uradili su mnogo više nego što je bilo ko uradio, a šta dobijaju? Pogledajte ovo. Ovo je poziv. Ovo je potpuno u suprotnosti za ZKP-om. U Pozivu ne stoji ništa. Znači, na mestu gde treba da stoji ime, prezime, matični broj, da li znate šta stoji po zanimanju - student. Pa, da li ćete da idete na našu decu? Da li ćete da napadate našu decu? Da li su ovi šatori ili čadori ovde, kako god ih nazvali, ovo ruglo Srbije, spremni da krenu na studente? Nećete moći. Zašto? Zato što su se roditelji organizovali i roditelji kreću sa svojim prijateljima, sa svojim komšijama, sa svojom rodbinom da štite decu. Apelujem na sve vas, posebno na buduće ministre, mi moramo da obezbedimo bezbednu Srbiju. Mi moramo da obezbedimo mir našim građanima i mi moramo da zaštitimo naše studente. Nema mesta represiji. Nema mesta krvoproliću. Nema mesta vređanju, prepucavanju preko medija. Moramo sa studentima da napravimo dijalog i da postignemo ovo za šta se oni bore, a ne da primenjujemo silu, a ne da primenjujemo represiju, jer kao što je i Njegoš rekao – kome zakon leži u topuzu, tragovi mu smrde nečovejstvom. Dobro razmislite. Dragi moji poslanici, dobro razmislite svi kada budete pritisli taster da li ovde svi baš zaslužuju da budu u Vladi. Žao mi je što nije ovde ministar prosvete, jer ovo je nešto što sam dobila još juče kada sam imala ovde incident od pripadnika policije, koji su jako ogorčeni na ponašanje svojih rukovodilaca i to posebno onih rukovodilaca koji su politički došli na radna mesta, bez ikakvog iskustva, bez ikakvih prethodnih znanja, bez poznavanja policijskih poslova, a gospodin Gašić takođe snosi odgovornost za kadriranje takvih ljudi u Ministarstvu unutrašnjih poslova. Drago mi je da ste tu, Gašiću. Ja vas zaista molim, nemojte više da sedite tu. Ne zaslužujete da budete uopšte tu i da sedite tu u toj fotelji. Treba da idete u Kruševac, ne znam kako, da gradite onu tamo i donirate crkvi, ali bez vaših freski, jer i to je sramota, a ovo ću sada pročitati svima vama koji branite profesora, odnosno budućeg ministra prosvete. Ovako kaže: „Ministar Dejan Vuk Stanković je pre par godina pozvan u 29, to je PU za Grad Beograd, u Odeljenje za javni red i mir, jer je zatečen“, ja ovo ne mogu da izgovorim, „koja je trebala da mu pruži određene usluge“, ni to ne mogu da pročitam. Informacije su zaista tačne. Nisu mu pisali prijavu, samo su uzeli službenu belešku i ispeglali su mu to zato što je trebalo da se piše krivična prijava zbog maloletne devojčice. Imajte to u vidu, gospodine mandataru. 

ANA BRNABIĆ: Hvala. Reč ima Danijela Nestorović. 

DANIJELA NESTOROVIĆ: Poštovani građani Srbije, imali ste priliku evo juče i danas da čujete sve i svašta. Ono što je zapravo ključno, čini mi se, za ovaj drugi dan izlaganja i opozicionih i pozicionih političara je da i dalje ne odustajemo od podela, da i dalje smatramo da jedino na podelama možemo da funkcionišemo, a tako smo imali mogućnosti da u ovom ekspozeu čujemo jednu jedinu istinitu rečenicu, a to je da je Srbija umorna od podela. To je jedina istina koju je izgovorio budući premijer. Međutim, zaboravljeno je da se doda i još par rečenica koje tu fale, a to je da su ljudi u ovoj zemlji umorni od nepravde, od borbe sa sistemom koji ne služi njima, već šačici moćnih, od toga da gledaju kako bahati napreduju, a pošteni ćute i odlaze. E, pa, vidite, za ovih 13 godina vladavine SNS je napravljena duboka podela i tu podelu nisu napravili opozicioni političari, tu podelu su upravo napravili ovi isti ljudi koji sede ovde i u ovom novom sastavu Vlade, konstantno nazivajući nas svakakvim i pogrdnim imenima. Ja nijednom nisam u nekakvom negativnom kontekstu nazvala kolege od preko puta, niti smatram da jedno normalno i civilizovano društvo može da funkcioniše po sistemu vređanja, omalovažavanja, nazivanja svakakvim imenima. Kada konstantno vršite podelu na naše i njihove, na pametne i glupe, na obrazovane i neobrazovane, na podobne i nepodobne, dobijete ovo što smo dobili danas. A šta smo dobili? I sam mandatar je imao priliku da vidi prilikom ulaska u Skupštinu ove šatore, bele šatore sa nekakvim nabildovanim, namrštenim momcima, koji dobacuju, prete, snimaju telefonima. Mene je bilo sramota da uđem danas u Narodnu skupštinu, pa sam ušla iz Kosovske. Ja ne znam da li je mandatara bilo sramota da uđe danas u Skupštinu, da prođe pored tih ljudi, ali sam ujedno htela i da postavim pitanje predsednici ovog doma, ja smatram da je ovaj dom svetinja, da mi ovde predstavljamo građane Republike Srbije, da nam odgovori ko su ovi momci u šatorima? Ko im je dozvolio da postave ovde šatore, da prete, da omalovažavaju, da snimaju telefonima, da se približe bukvalno ulazu u Narodnu skupštinu? Da li ti momci pripadaju možda ovom novom udruženju koje je registrovano u Mirijevu, koje se zove Pokret za narod i državu? Ako su to ti momci, nije nikakav problem, oni kao članovi udruženja imaju pravo da prijave skup, ali ja bih volela zaista da znam kako predsednica Narodne skupštine, recimo, nešto ne učini, pa recimo, zabrani takav skup ili ne dozvoli da se obraćaju narodnim poslanicima na takav način? Narodni poslanici opozicije su ugroženi. Narodni poslanici opozicije su omalovažavane ovde, evo već drugi dan. Vi ste dužni kao predsednica Narodne skupštine da odreagujete, a niste. Takođe, ono što je jako bitno, a što građani treba da znaju, ja nemam, naravno, dovoljno vremena da svakog ponaosob ovde od predloženih kandidata za ministre apsolviram, ali ću svakako budućem mandataru, evo, postaviti pitanje – kako se to ponovo desilo da pošto se vi kao član tog novog udruženja građana, koje se zove Pokret za narod i državu, koje je registrovano u Mirijevu, vi se sada pojavljujete ovde kao mandatar. Ja zaista ne znam koje su vaše sposobnosti i podobnosti za ovu funkciju, ali svakako, evo čula sam da ste profesor, da ste vrsni stručnjak i onda u tom smislu bi volela da, ukoliko neko od vrsnih pravnika iz vašeg novog Pokreta za narod i državu može da nam objasni kako je to moguće da je na poslednjim održanim izborima u Beogradu aktuelni ministar finansija Siniša Mali izabran na funkciju odbornika u Gradskoj skupštini Beograda? Činjenica da on i dalje obavlja dve nespojive javne funkcije, na koji način direktno on i njegova stranka gaze Ustav Republike Srbije, koji je članom 126. propisao da član Vlade ne može biti narodni poslanik u Narodnoj skupštini, poslanik u skupštini AP i odbornik u skupštini jedinica lokalne samouprave, niti član izvršnog veća AP ili izvršnog organa jedinica lokalne samouprave. Dakle, ovo je još jedan u nizu pokazatelja odnosa vladajućeg režima prema Ustavu i obavezi poštovanja zakona i vladavini prava. Ja neću ulaziti sada ovde u špekulacije i naravno, kažem opet, nisam pobornik toga da se bilo ko ovde naziva pogrdnim imenima, ali ukoliko imate lica koja su osumnjičena za određene malverzacije, da li poreske, da li sa nekretninama, da li neprijavljivanje Agenciji za borbu protiv korupcije i pri tom kršite direktno Ustav i zakon postavljajući ovo lice ponovo za ministra finansija, vi kao mandatar i član tog novog udruženja, registrovanog u Mirijevu, za narod i državu, kako se već zove, morate da se konsultujete sa pravnicima i da vidite da li kršite Ustav kao najviši pravni akt jedne države. Takođe, kandidat za ministra pravde, kao jedan od vrsnih stručnjaka, direktor Pravosudne akademije, koja je i formirana sa ciljem da se utiče na to da se pravosuđe reformiše, da pravosuđe postane nezavisno i naravno, da ne bude pod pritiskom političke moći, tu Pravosudnu akademiju je dotični gospodin pretvorio u polugu moći i u tom smislu Pravosudna akademija nije ono za šta je formirana. Te u tom smislu postavljam zaista sebi pitanje da li je moguće da vi kao jedan od članova tog pokreta, novog pokreta za narod i državu, valjda, ne znam zašto novi pokret, niste preispitali ko su vaši kandidati, kakvi su njihovi dosijei, da li imaju bilo kakve prijave, da li imaju bilo kakve osnove sumnje da su izvršili određene malverzacije i da li su zaista podobni da vrše funkcije za koje ste ih imenovali, ako ste uopšte učestvovali u formiranju, u predlozima za kandidate? Juče smo imali priliku da čujemo od jednog glasnogovornika i mog kolegu iz SNS da je pominjao da je veštačka inteligencija u napretku i da se postavlja pitanje samo kada ćemo mi jednoga dana biti zamenjeni, da li ćemo biti zamenjeni ili nešto u tom kontekstu. E, pa, ja sam iskoristila tu priliku da vidim kako to funkcioniše ta veštačka inteligencija, pa sam, recimo, s obzirom da se naš budući mandatar u ekspozeu pozvao na citat kneza Miloša Obrenovića, priupitala veštačku inteligenciju šta bi rekao knez Miloš Obrenović mandataru koji ga citira. Biću vrlo kratka, evo – čuo sam da ponekad citirate mene kao uzor, pa evo moj savet, kada budete spremni da ukinete poslednji trag demokratije i vratite se u staro dobro vreme neupitne moći, barem budite dovoljno iskreni da to nazovete onim što jeste, ne glumite, ja sam bar bio transparentan u svojoj žudnji za apsolutnom vlašću, a što se tiče odlaska, nema potrebe da čekate istoriju da vam napiše poslednje poglavlje, samo što će vaš odlazak biti mnogo teži nego moj i to neće biti odlazak u istoriju nego iz nje, srdačno, vaš Miloš Obrenović. Hvala. 

ELVIRA KOVAČ: Pravo na repliku, predsednica Ana Brnabić. 

ANA BRNABIĆ: Hvala vam mnogo. Pričate o demokratiji, o pravdi, o lepšoj i boljoj Srbiji, pričate o tome da su ugroženi neki narodni poslanici, pa evo, sad ću vam reći kako to izgleda. U ovoj Narodnoj skupštini ste zamalo ubili tri narodne poslanice i jednu nerođenu bebu. Niko nije uputio ni jedno jedino izvinjenje. Pričate o demokratiji, pa kandidatkinja za ministarku Jelena Žarić Kovačević je iskusila tu vašu demokratiju. Gađali ste je jajima i kamenicama, organizovano pozvali na linč, nedeljama. Pričate mi o demokratiji. Pre otprilike dva sata je moj broj mobilnog telefona objavljen na društvenim mrežama. Znate, šta mi je do sada stiglo dok vodim ovu sednicu? Dve pretnje, jedna grupnim silovanjem, jedna ovako običnim silovanjem, jedna pretnja da će me ubiti, ovo ostalo su samo bez veze onako gadosti. Znate ko je to uradio? Jedan od blokadera koji je išao ulicama i tukao članove SNS samo zato što su se drznuli da imaju štand i da razgovaraju sa građanima. Pričate mi o demokratiji. Taj čovek koji je objavio moj telefon, zahvaljujući čemu sada imam samo dve pretnje silovanjem, jednu direktnu pretnju smrću i zbog toga mi neprestano zvoni telefon. Taj čovek je isto to uradio juče jednoj mladoj ženi novinarki RTS Nikolini Rakić. Znate, ja makar imam obezbeđenje, pa valjda neće povrediti mene ili moju porodicu. Nikolina Rakić nema obezbeđenje. Ko je od vas, gospodo iz opozicije, to osudio? Ko? Ko je od vas osudio i jedan akt nasilja u poslednjih pet meseci? Niko. Zvali ste na nasilje. Pozivali na nasilje, e takva je i lepša i bolja Srbija koju vi obećavate našim građanima. Hvala vam. 

ELVIRA KOVAČ:: Zahvaljujem. Obrisala sam listu, ali idemo redom. Dakle, sledeći je narodni poslanik Ahmedin Škrijelj. Izvolite. 

AHMEDIN ŠKRIJELJ: Koleginice i kolege narodni poslanici, SDA Sandžaka i naša poslanička grupa neće podržati izbor nove Vlade. Odluku da ne podržimo izbor nove Vlade zasnivamo na činjenicama koje se odnose na legalitet i legitimitet Vlade, predložene kadrove, program i politiku i posebno na politički trenutak u kome se nalazi društvo. Organi izvršne vlasti u Republici Srbiji pretvoreni su politički trofej, uzurpiran otimanjem suvereniteta od građana na pokradenim izborima 17. decembra 2023. godine. Vlada koju planirate da izaberete neće biti legalna i legitimna, jer je posledica antiustavnog delovanja. Izborom takve Vlade, učešćem u njenom radu, preuzima se odgovornost za degradiranje pravnog poretka u Republici Srbiji. Na taj način legalizujete pravno i političko nasilje kao legitimne metode uspostavljanja i očuvanja vlasti, što je suprotno opšteprihvaćenim pravnim normama civilizacijskim vrednostima. Dakle, SDA Sandžaka stoji iza univerzalnog načela da svaka politička dobit ostvarena nasiljem mora biti poništena. Politička i programska platforma ove Vlade, zajedno sa predloženim kadrovskim rešenjima, kontinuitet su nepravde, neodgovornosti i korupcije i dokaz je da ni ova, uslovno rečeno, nova Vlada nema nameru da ukloni uzroke građanskog nezadovoljstva, čijoj masovnoj manifestaciji svedočimo svakodnevno. Dakle, rešenje nije u nametanju Vlade spornog legaliteta i legitimiteta i duboko kompromitovane politike koja je ključni izvor nestabilnosti. Rešenja postoje, ona su prosta. Prvo je da Ustavni sud donese odgovarajuće odluke na osnovu pokrenutih postupaka i priloženih dokaza i vrati građanima otete institucije i suverenitet, a drugo rešenje prelazna Vlada, kao pravično rešenje privremenog karaktera u procesu uspostavljanja dugoročne i održive društvene stabilnosti. Ako ovu Vladu posmatramo sa vrednosnog aspekta, ona predstavlja ostatke režima Slobodana Miloševića. Politika i predloženi program Vlade je pokušaj stvaranja privida normalnosti namerno zanemarujući činjenicu da je Srbija u dubokoj društvenoj i institucionalnoj krizi. Izazovi koji opterećuju sve segmente društva u Republici Srbiji moraju biti ispravno tretirani i adekvatno rešeni. Nezadovoljstvo građana nije u fokusu vašeg interesovanja, a program koji je predložio mandatar ne nudi politiku i konkretne mere, niti predviđa angažovanje Vlade na rešavanju tih problema. Ne dajete odgovor na pitanje kada će birački spiskovi biti sređeni, a iz njih uklonjeni fantomski birači. Kada će se osloboditi mediji kako bi građani mogli da na slobodnim i demokratskim izborima izaberu legalnu i legitimnu vlast. Izborima se mora vratiti smisao kako bi konačno postali odraz realnog političkog raspoloženja građana. Nismo dobili nikakve garancije niti konkretne mere kako i na koji način će se vratiti vladavina prava i pravna sigurnost u Srbiji. Položaj Bošnjaka u Srbiji nije dobar za šta odgovornost snosi ova vlast. Zanemarujete činjenicu da Bošnjacima nije dopušteno da ostvaruju prava garantovana Ustavom i zakonima, a sa druge strane u programu Vlade ne postoje konkretne mere kojima bi se sa jasno definisanim rokovima osiguralo unapređenje položaja Bošnjaka i ostvarivanja prava garantovanih Ustavom i zakonima. Očigledno je da ćete zadržati politički kurs kojim želite da bošnjački narod zadržite u poziciji građana drugog reda, a da regiju Sandžak marginalizujete. Međutim, ono što je dobro jeste da je režim delegitimisan i da nema poverenje građana. To je nova realnost koju ćete morati da prihvatite i da svoja delovanja uskladite sa tim. Proces oslobađanja građana od straha je daleko odmakao i nije ga moguće više zaustaviti, a još manje ga možete staviti pod kontrolu. Protesti studenata i sve veća manifestacija bunta građana su pozitivne društvene pojave koje su stvorile novu društvenu realnost. Slika nove stvarnosti u Srbiji manifestovana je 12. aprila na studentskom skupu u Novom Pazaru. Tog dana smo imali na delu dva procesa - rađanje jedne nove, tolerantne, miroljubive i demokratske Srbije lišene mržnje i netrpeljivosti u Novom Pazaru, dok smo istog dana u Beogradu imali manifestaciju političkog izdisaja prošlosti i svega što je prepreka onome što je većinsko osećanje i potreba građana. Politiku koja svoje postojanje temelji na rušenju ustavnog poretka, obesmišljavanju vladavine prava, izazivanju nacionalne ili verske mržnje i netrpeljivosti, a naročito politiku koja ne dopušta Bošnjacima i drugim manje brojnim narodima da ostvaruju svoja Ustavom i zakonom garantovana prava SDA Sandžaka neće podržati. Iz tih razloga nećemo podržati izbor ove Vlade. Pozivamo sve narodne poslanike i kandidate za ministre koji se deklarišu kao Bošnjaci da uskrate podršku ovom režimu i prekinu svaki vid saradnje sa njima. 

ANA BRNABIĆ: Reč ima Miroslav Aleksić, po Poslovniku. 

MIROSLAV ALEKSIĆ: Zahvaljujem, predsednice. Ukazujem na povredu člana 27. jer ste vi dužni da se starate o redu na sednici i o redu u ovom domu. Govorili ste sada o tome da je neko dao vaš broj telefona, to je katastrofa, ko god da je to uradio, bilo čiji, i da je to vid nasilja, ali isto tako očekujem od vas da preduzmete mere prema vašem poslaniku Mirkoviću koji je sada fizički nasrnuo na kolegu Đorđa Stankovića u hodniku, ispred policajca, ispred drugih poslanika, koji je hteo fizički da se obračuna sa njim, psovao ga, govorio sve najgore reči, imate kamere i ja očekujem da vi postupite po tome i da vodite računa o ovome. Ako govorite već o tome da nam ne treba nasilje, hajde pokažite kako vi to radite, pošto u ovih 13 godina očigledno nismo videli kako se vi borite protiv nasilja. Hvala. 

ANA BRNABIĆ: Ispitaću. Reč ima Dragan Stanojević. 

DRAGAN STANOJEVIĆ: Poštovane kolege, Dragan Stanojević, Mi – Glas iz naroda, mi smo već rekli da nećemo glasati za ovu Vladu. Moje kolege su već govorile o tome koji su razlozi i zbog čega mi nećemo podržati. Naravno, želim da pozdravim sve kolege i da kažem da mi ne želimo da dajemo karakteristike budućem premijeru pošto ga ne poznajemo, a i drugi razlog je, pošto ja imam jedan životni moto koji me vodi u životu i koji kaže – tvoja dela govore o tome toliko glasno da ja ne čujem šta ti govoriš… Imaćemo priliku da vidimo vas na delu kako ćete da radite. Druga stvar koju želim da kažem, želim da pozdravim našu poslaničku grupu, pošto se danas nama priključio još jedan poslanik i to je jedna dobra tendencija da naša poslanička grupa raste. Znači, postoje ozbiljni ljudi koji shvataju našu poziciju, državotvorni način delovanja, bez obzira što smo dobijali razno razne kritike, ali mi iskazujemo poštovanje prema ovom domu, iskazujemo poštovanje prema onim ljudima koji su za nas glasali i naravno prema ovoj državi. Što se tiče vašeg ekspozea, hteo bih da kažem nekoliko osnovnih akcenata. Od velike politike ja ću da se spustim na jedan prizemni nivo, ono što se tiče svakog čoveka posebno, bez obzira za koga on glasao, za vas, za nas, za neke druge, ali u pitanju je nešto što se zove, kako ste vi u ekspozeu rekli da će to da bude borba za rast životnog standarda građana kroz povećanje plata itd. Mislim da narod koji nas sluša može da potvrdi i moje reči da su ranije sa manjom platom mogli da kupe više. To treba da imate u vidu, to je prosto činjenica. Znači, povećanje plata ne prati ipak životni standard, odnosno generalno troškove koje ljudi imaju. Jedan od razloga je to što je država prepustila velikim trgovinskim sistemima da određuju snabdevanje i faktički drže monopoliju. Zato naši poljoprivrednici bacaju krompir, mleko, paradajz, itd. a u marketima tu robu plaćate kao da je zlato. Dakle, podizanjem plata koje ne prate rast cena pomažete faktički ovim sistemima da zarađuju više, a narod toga ima, naravno samo manje. Moje pitanje - kako je moguće da su cene u Srbiji veće nego u istoj toj Moskvi, u Evropskoj uniji? Moskva je jedna od najskupljih gradova na svetu, to svi znaju. Kako je moguće da su cene na srpsku produkciju u regionu mnogo povoljnije nego u Srbiji? Neke su čak i duplo i troduplo niže. Cene npr. u DM su duplo veće nego u nemačkom DM. Da ne nabrajam. Prvo, što bih preduzeo na vašem mestu jeste kontrola trgovinskih sistema i regulisanje tog tržišta, da proizvođač ima veću cenu, a kupac manju. Narod i treba da bojkotuje sisteme koji tako zloupotrebljavaju svojom monopolijom. Što se tiče spoljne politike, vi kažete u vašem ekspozeu - evropski put Srbije nije jednosmerna ulica. To je proces u kome i mi oblikujemo budućnost Evrope. Uverenje da je evropska Srbija jednako potrebna Evropi koliko je EU nama. Da li vi verujete u ovo što je napisano? Bojim se da većina naroda u Srbiji u to ne veruje. Da li ste vi stekli takav utisak posle zahteva da priznamo secesiju Kosova i Metohije ili pokušajima da nas uvuku u rat sa Rusijom ili ucenama koje godinama dobijamo koje uništavaju naš suverenitet, nacionalni interes, ekonomiju itd? Da li je to ta Evropska unija koja je sankcijama uništila sopstvenu privredu, pa sada umesto automobila moraju da proizvode oružje? Da li je to Evropska unija koja želi da primi Ukrajinu, a svi znamo da ona ne ispunjava ni jedan standard? Koje mesto u vašoj spoljnoj politici zauzima Evroazijski savez ŠOS i BRIKS? BRIKS treba da bude jedan od strateških pravaca spoljne politike? Dalje, kažete naše reforme nisu odgovor na zahtev Evropske unije. One su odgovor na potrebe naših građana. Da li ima neko u Srbiji ko veruje da sve što radimo na tom evropskom putu jeste potreba naših građana? Da li je to džendar ideologija, promena pola deci, sportska takmičenja gde se muškarci bore sa ženama, jer osećaju da su žene ili otimanje dece od porodica pod raznim izgovorima ili nametanje ideologije kojom se poništava nacionalni identitet Srbije? Ako mislite da je to tako, možete pitati narod na referendumu. Dalje, kažete imate program koji ste nazvali – Skok u budućnost – Srbija 2027 EKSPO 2027 itd. ulaganjem 18 milijardi evra. Znate, mogu se složiti sa vama da će to stvarno biti skok u budućnost, ali najvećim delom za one koji upravljaju tim projektom i izvođačima radova. Za narod će to biti očigledno skok iz novčanika. Navodite da se planira usvajanje prostornog plana. Vidite, još jedan savet bih vam dao. Da sam na vašem mestu rešio bih napokon problem legalizacije objekata, kuća, stanova kojih ima nekoliko stotina hiljada u Srbiji i time bi rešili veliki problem i državi i naravno vlasnika tih objekata, jer to postoje faktički roba kojom oni mogu da raspolažu da uzimaju kredite itd. Dalje kažete, u Srbiji imate 166.000 gradilišta. Odlično, treba da ih ima još više. Jedini je problem što u svim krupnim objektima mogu da rade uglavnom stranačke firme koje zarađuju stotine miliona evra zahvaljujući upravo toj stranačkoj podršci i korupciji. Ti biznismeni vam vraćaju naravno kroz raznorazna finansiranja stranaka. Evo nismo još uspeli da izglasamo izgradnju Bistrice, a već je kolač podeljen. Opet stranačke firme koje drže monopole u tom biznisu. Znate, mi imamo mnoge firme srpske koje rade u Rusiji i Belorusiji, gradimo milione kvadrata, ali u Srbiji ne gradimo nijedan. Neće biti da mi to ne znamo da radimo. Primer je naravno i Karić, ali i ja koji sam tamo živeo i još uvek radim. Dalje, zapošljavanje zdravstvenih radnika iz dijaspore pozdravljam, kao i rešavanje pitanja liste čekanja. To je jako bitno pitanje. U zdravstvu postoji još mnogo problema koji tište građane i koji treba da se rešavaju, posebno imajući u vidu cene na preparate, odnosno na lekove za koje oni izlažu čak i više od polovine svojih penzija. Moje pitanje takođe za ministra zdravlja, odnosno i za vas kasnije – da li postoji u okviru države program podrške nacionalnim proizvođačima pošto se medicinska tehnika uglavnom kupuje i uvozi iz inostranstva, a bilo bi jako dobro kao u mnogim drugim državama da i nacionalni proizvođač ima prednost u odnosu na druge prodavce koji isporučuju tu vrstu tehnike? Što se tiče Dodika i Republike Srpske, predlažem da Skupština pozove predstavnika Republike Srpske i da se održi jedna posebna sednica vezana za Republiku Srpsku. Još jedno, kažete da je jedan od najvećih izazova nove Vlade odbrana KiM. Nisam ostavio to što mi je to zadnje, nego je to u stvari prvo, hoću da se čuje na kraju zato što je to najbitnije, da ostane u sastavu Srbije, ali da li to onda podrazumeva i anuliranje Briselskog sporazuma ili francusko-nemačkog plana, jer jedino tako vidim realnu mogućnost da se očuva KiM? Na kraju želim samo da kažem da je juče bila godišnjica kada je predsednik Lukašenko prvi put posetio Srbiju, odnosno posetio Srbiju u vreme NATO agresije. Pokazao je odnos prema našoj državi i poštovanje. Juče sam davao intervju za njihovu televiziju, zahvalio se u ime naravno srpskog naroda, ali je pitanje samo – zašto nemamo otvorene letove na Minsk, jer to je potreba i naša i njihova i ja vas molim da u tom smislu nađete način… 

ANA BRNABIĆ: Hvala vam.

DRAGAN STANOJEVIĆ: Ja sam razgovarao sa direktorom Belavije, sa predstavnikom ministarstava njihovih. Oni su.

ANA BRNABIĆ: Isteklo vam je vreme. Poštovani narodni poslanici, saglasno članu 27. i članom 87. st. 2. i 3. Poslovnika Narodne skupštine, obaveštavam vas da ćemo danas raditi i posle 18.00 časova zbog potrebe da Narodna skupština što pre izabere Vladu Republike Srbije. Sada reč ima Zdravko Ponoš. 

ZDRAVKO PONOŠ: Hvala. Kad gospodin Macut govori kao da obećava da će sutra sve biti bolje, to je razumljivo. On je ovde prvi put i ima pravo da to obeća, bez obzira da li veruje u to. Ono što je začuđujuće je kada predstavnici većine koji su ovde već par decenija govore o tome, zanemarujući činjenicu da ste i vi na vlasti već 13 godina. Šta vam je smetalo da do sada to bolje bude bolje? Ako je jedino trebalo gospodin Macut i nekoliko novih lica – u redu. Teško mi je da u to poverujem. Sinoć je uhapšen gospodin Đajić. To hapšenje, koliko vidim, je obrazloženo njegovim tvitom, nečim što je on kratko rekao, kao da je izrazio neku pretnju. Nemam nikakvu dilemu da se ne radi o tome, nego da se radi o sejanju straha. To kada radi država, a ovo su uradili predstavnici države, to je onda državni teror. Očigledno se radi o osveti zbog istine koju je on izrekao i o tome što je objasnio da je nadstrešnica pala kao posledica brutalne korupcije. U strahu su velike oči. Kada je srce malo onda se rade ovakve stvari. Neće to daleko stići na taj način. Đajić će možda jednog dana za ovo što je uradio dobit spomenik, o njemu će deca da uče. Onaj koji mu ovo radi, učiće se i o njemu, ali ne na taj način. O tome ko je naredio njegovo hapšenje učiće se još nešto, a to je ovo o čemu će predsednik države izgleda da govori danas u pet sati. To je primer kako ne treba da se radi. Osim tog pucanja soničnim oružjem na građane ove države, čovek koji je to naredio je odlučio da se obrati građanima kao portparol FSB. Vidim da je i gospođa Brnabić to najavila kao veliku stvar, što će papir koji će on obznaniti potpisao glavni obaveštajac Putinom, kao da je to stvar koja nas treba da oduševi. Zar je moguće da vi više verujete Putinom obaveštajcima nego vašem Orluću? Šta nije u redu sa tim? Pa on je vaš izbor na mestu šefa BIA? To je sramota za našu tradiciju, za naš narod. Znate, neke naše generacije su 1914. godine išle u rat zato što nisu dozvoljavali da neko iz inostranstva nešto istražuje u Srbiji, a vi se hvalite sa tim. Jel možete da zavedete malo red, molim vas, da bi mogli da se čujemo? Hvala. Na temu prelazne Vlade, ovde sam imao pitanje nakon što sam govorio afirmativno o tome kao način da izađemo iz krize. Bilo je pitanje u čije ime mi to zastupamo, nudimo? Pa, u najmanju ruku u ime tih preko milion glasova koje je dobila ova opozicija koja to predlaže. Ako vi to zanemarujete, mislim da nije pametno. Predlažemo to i u ime zdravog razuma. Predlažemo to zato što je to način da izađemo iz krize. Vrata koja ste vi imala otvorena za to se polako zatvaraju, još malo i prozor. Ja mislim da će stvarno uskoro doći vreme kada ćete vi nas vući za rukav da bi se to prihvatilo, jer je to razuman izlaz iz krize. Nemojte da se desi ponovo kao što je bilo 6. oktobra 2000. godine, kao što je poznato da je tada predsednik sadašnje Srbije, tada zivkao ljude i cvilio da ne bude uhapšen. To nikome ne treba. Završavam. Još jednu rečenicu. Ja vas stvarno molim da ovaj cirkus koji imamo ispred Skupštine, da se to privede kraju. To nije dobro. Molim vas gospodine Macut. Sutra ćete biti premijer. Sklonite tu gangrenu sa tkiva ove institucije i ulica ovoga grada. Hvala. 

ANA BRNABIĆ: Đorđe Pavićević. Izvolite. 

ĐORĐE PAVIĆEVIĆ: Hvala. Evo, građani i građanke, ja ću ime svoje poslaničke grupe reći da je nama zaista žao što predsednica Skupštine prima takve poruke i osuđujemo takvo ponašanje onih koji šalju takve poruke, ali bi hteli da skrenemo pažnju na atmosferu koja je u stvari stvara u vezi sa nasiljem prema ženama, u vezi sa pretnjama prema ženama, čak ovakvim pretnjama kao što je pretnja silovanjem. Ja bih skrenuo na još jedan slučaj koji se dogodio ispred ove Skupštine u prisustvu policije, skupštinskog obezbeđenja, o tome je pisala štampa, ali o tome niko nikada nije reagovao, mada i po službenoj dužnosti policija je morala da reaguje, a to je da je jedno zaštićeno lice koje se ovde često sa megafonom pojavljuje ispred zgrade Skupštine, a čest je i gost na balkonu ove sale, sa određenim natpisima koji su usmereni ka opoziciji. Inače, osoba osuđena za silovanje. Našoj poslanici više puta glasno u prisustvu policije i obezbeđenja, pretio silovanjem. To je nešto što je izazvalo opravdan revolt kod svih osim kod obezbeđenja, policije i nadležnih u Skupštini. Zbog toga bi svi zajedno, ali posebno oni koji imaju najveću odgovornost, a to je vlast, morali da se zapitamo kakav se to sistem gradi u kome žene nisu dovoljno zaštićene, u kome žene ne prijavljuju nasilje i da li ćemo biranjem ove Vlade rešiti taj problem. Mislim da bi o tome trebalo da vodimo računa i smatram da je dosta skandalozno da za prethodnih 13 godina ova Vlada nikada nije povela ozbiljnu raspravu o tome, ali je vodila raspravu o rodno senzitivnom jeziku i ukidanju rodno senzitivnog jezika. To ostaje za neku buduću Vladu, ne ovu koja sedi ispred nas, nego verovatno neku koja će biti izabrana jednom, ako budemo imali slobodne i poštene izbore za koje sam siguran da ih ova vlast nikada neće organizovati kao takve. Svi dobro znamo da donedavni predsednik vaše stranke, a predsednik ove države, nikada nije pobedio na izborima koje on nije organizovao. To je nešto što je deo poznate anegdote još iz pregovora sa Staljinom i Čerčilom. Da se vratimo na ovo što smo čuli ovde u Skupštini, o čemu pričamo. Ovde imamo dirljivu brigu s druge strane sa one strane stola, ja bih rekao tužne strane ove sale, šta opozicija treba da radi i koliko je opozicija omiljena među građanima ili među studentima. Ja bih vas pitao za jednu drugu stvar, a to je – da li ustvari možete da proverite svoju popularnost tako što prošetate neograđenim ulicama, sednete na neko slučajno mesto, popijete kafu ili popijete piće sa nepoznatim ljudima? Da li vam je draže da vas tapšu, skandiraju, kliču vam ljudi koje ste platili da to rade ili vam je možda punije srce kada to rade vaši sugrađani ili ljudi koji vas iskreno podržavaju? Plašim se da za sada imate samo ovaj prvi slučaj. Na ovom zasedanju smo čuli i zašto ova strana ne želi da glasa za Vladu. Ono što ne znamo i zašto još uvek nismo dobili odgovore jeste – zašto ova strana hoće? Videli smo nekakav papir, ali videli smo i različita mišljenja o tome zašto je ova Vlada dobra. Da li je to zato što želite da se studenti tretiraju kao teroristi, deo terorističkih ćelija i da ih policija privodi hapsi? Da li je zato što želite da država uhapsi rektora, dekane, profesore ili možda i više od toga, da ih zatvara u psihijatrijske ustanove, jer kandidat za ministra prosvete je u jednom svom obraćanju rekao da 2.200 profesora koji su deo grupe pobunjeni univerzitet nisu obrazovni ni politički problem nego psihijatrijsko policijski problem. Da li zato i to smo čuli, želite da uništite ove univerzitete i napravite nove, lepše i starije kao da godine 1808, 1838. ili 1905. ne znače ništa, a to su sve datumi koji su veoma značajni za istoriju visokog obrazovanja u Srbiji i niko do sada osim u vreme Drugog svetskog rata nije uspeo da zatvori univerzitet? Da li zato što se radujete tome da nastavnici u školama dobijaju otkaze ili suspenzije ili se radujete tome što se ne zna koliko časova se drži u školama, za koliko učenika samo da bi se nekako završila školska godina, da li vam je drago što profesori ne primaju plate i što onda, a čuli smo da mogu da doprinesu vašem blagostanju i možete da platite više skupova kao što je bio ovaj pre nekoliko dana ili više kampova kakav je ovaj preko puta Skupštine? Da li zato da bi gospodin Nenad Stefanović dizao one fantastične političke optužnice prema kojima bi polovina građana i građanki Srbije trebalo da završi u zatvorima, da nas „Informer“ ili „Pink“ bezbrižno lažu, manipulišu, targetiraju, a često i dižu optužnice, da objavljuju da je pad nadstrešnice ishod terorističkog napada vibracionim talasima, valjda zvučni top nije opalio u ulici Kralja Milana u Beogradu, nego na Železničkog stanici u Novom Sadu ili je to možda zato što ste taoci partijske oligarhije i što ne možete drugačije, ali da li zaista želite da podnesete odgovornost za ono što će ova Vlada uraditi ili za ono što je rekla da namerava da uradi, makar u izjavama nekih od ministara? Hvala. 

ANA BRNABIĆ: Hvala. Molim narodne poslanike za još malo strpljenja i pažnje. Reč ima Borislav Novaković. Izvolite. 

BORISLAV NOVAKOVIĆ: Poštovane koleginice i kolege, imam dva pitanja, odnosno dve kontradikcije koje je pokazao kandidat za premijera. Ja bih molio da odgovori, pošto sve vreme ćuti. Dakle, rekli ste potrebna nam je tolerancija i racionalnost. Tokom jučerašnjeg prepodneva kao istočnjački mudrac mirno, umereno, smerno pričali ste o toleranciji, a popodne ste pozvali svoje pristalice ispred Skupštine da nam govore da su ustaše. Izvinite premijeru, vi imate poreklo kordunaško ako se ne varam, moje poreklo je krajiško. Dvanaest hiljada poginulih na najmučkiji način Srba leži u Garavici. To je stratište kod Bihaća. Na potezu od Bihaća, Ripča, Pritoke, Hrgara, Malog, Velikog Radića, Račića, Gorjevca, odakle su moji roditelji, Duboska, Lipe, Krnjeuše, Vrtoča, Skakavca, Vođenice, pa sve do Kolulića, 12.000 ljudi, i sada mi kao potomci tih ljudi treba da slušamo kriminalce koji nam dobacuju da smo ustaše. Kako se vi osećate? Kako se vi osećate kao Kordunaš? A ja vama kažem, kao potomak Krajišnika, da je to ružno i nedopustivo. Ne možete pre podne da budete tolerantni, a da posle podne organizujete manifestaciju kojom vređate i opoziciju i poslanike. Druga stvar, izrazili ste, citiram, čuđenje i iznenađenje otkud toliko negativne energije u Srbiji. Pa zato što imamo kolaps u društvu i imamo ekonomsku situaciju koja je potpuno nepodnošljiva. Dakle, imamo najveću inflaciju u Evropddi. Imamo najmanje plate, uz Bosnu i Hercegovinu i Albaniju u celoj Evropi. Imamo budžet koji je pred kolapsom. Dakle, imamo jednu potpuno neodrživu situaciju, s jedne strane, i s druge strane imamo kolaps dijaloga. Kad imate takvu vrstu tenzija, kad imate tako dramatičnu situaciju u državi, ono što političari treba da rade je da otvore dijalog. Ono što političari treba da rade je da se otvori razgovor o svim bitnim stvarima, i o onima koje opterećuju ekonomiju i o onima koje opterećuju politiku. Ako je dominantan način na koji vi komunicirate sa opozicijom, sa studentima i pobunjenim građanima vređanje, nipodaštavanje, omalovažavanje, kako očekujete da se situacija smiri? Ovaj narod je dugo trpeo. Trpeo, trpeo i sada je prekardašilo i sve ono što se nagomilalo kao kumulativno nezadovoljstvo, proključalo je pre pet meseci i neće se smiriti dok vi ne odete s vlasti. Znajte, ova vrsta nezadovoljstva, to je pobuna, to je ustanak i ta pobuna i taj ustanak ne mogu da prestanu sve dok ste vi na vlasti. Pod tri, govorili ste o borbi protiv kriminala. Molim vas da kao premijer odete samo u Kikindu. Organizacija se zove „Panonske inicijative“, vodi je izvesna osoba koja se zove Maca. U tri godine, od 2019. do 2022. godine, 500.000 evra je uloženo u tu grupu građana. Nije problem u Maci, nego u tome što postoji jedan uticajan političar u Kikindi, koji sve vreme usmerava pare i pere pare preko te organizacije, kog zovu Kuca. Mogao bih Kucu i da pogledam, ali neću. Maca je tamo negde u Kikindi, a Kuca je ovde sa nama u ovoj prostoriji. Dakle, ako želite da se borite protiv kriminala i korupcije, krenite od vas i krenite od istaknutih političara koji ovde sede. Jedino tako možete očekivati da ćete zadobiti poverenje, a naše poverenje kao poslaničke grupe Narodnog pokreta Srbije nemate i nećete dobiti u ovom trenutku. 

ANA BRNABIĆ: Hvala. Poslovnik? Izvolite. 

MILENKO JOVANOV: Poslovnik, član 107. Vrlo kratko. Dakle, povredio je Poslovnik, pošto je sve vreme vređao i mandatara i poslanike u Skupštini. Trebali ste da reagujete. Što se ovoga tiče i što se Kikinde tiče, ja vas samo molim jednu stvar – ajde to izrecite na konferenciji za štampu ili negde u nekoj emisiji, dajte mi priliku da vas tužim. Imate dokaze, verujem da ćete me pobediti na sudu i da neće biti nikakvih problema. Evo, samo mi to učinite toliko. Dozvolite da u sudskom postupku dokažete ovo što tvrdite. Nikakav problem. Znate vi na šta se misli. Nema mnogo uticajnih političara u Kikindi koji sede ovde u sali, tako da nije nikakav problem. Evo, ja sam taj uticajni političar koji sedi u ovoj sali, pošto ne znam da ima ikog iz Kikinde više, među 250 poslanika, samo mi vi recite to negde javno. Molim vas, eto, samo toliko. Verujem da ste vi hrabar čovek, negde dajte izjavu u nekim novinama, dajte negde na nekoj televiziji, dajte mi priliku da vas tužim i onda ćete videti koliko ste u pravu. Evo, obećavate da ćete to uraditi? Ako to ne uradite, onda očekujem vašu ostavku. Hvala. 

ANA BRNABIĆ: Hvala vam. Poslovnik? Izvolite, gospodine Lazoviću. 

RADOMIR LAZOVIĆ: Predsedavajuća, reklamiram povredu Poslovnika, član 103. ili član 104, pošto je ovo bilo ukazivanje na povredu Poslovnika, a završilo je kao replika, kao odgovor drugom poslaniku. Molim vas da to i sankcionišete, zato što to nije povreda Poslovnika, nego je čovek uzeo, odgovarao, širio, pričao šta on misli, konferencija za štampu, ne konferencija za štampu, sve je to u redu, ali kada bude imao priliku za repliku, kada se bude javio po nekoj drugoj temi, neka onda o tome i govori. Hvala. 

ANA BRNABIĆ: Nikakav problem, gospodine Lazoviću. Samo što od te poslaničke grupe imam da oduzmem koliko god želim vremena. Oduzimam vreme. Hvala vam. Reč ima Dragan Đilas. Izvolite. 

DRAGAN ĐILAS: Gospodo radikali, svi vi koji sedite u drugom delu sale i svi vi koji ste na raznim funkcijama, svi ste vi saučesnici u ubistvu 16 ljudi u Novom Sadu, saučesnici, jer do ubistva je došlo zahvaljujući vašem činjenju koje je bilo suprotno zakonu ili vašem nečinjenju jer niste sprečili kršenje zakona. Aleksandar Vučić jeste najodgovorniji, ali ne bi on mogao da izvrši ovo krivično delo da razni od vas nisu dizali ruku i glasali za razne sporazume, prihvatali da se poslovi rade mimo zakona, da u posao ulazi na stotine podizvođača, da projektom upravljaju ljudi koji to nisu smeli, jer im je to ovlašćenje mimo zakona dao Aleksandar Vučić. Zato ćete svi vi, saučesnici u tom ubistvu, jednog dana zbog toga odgovarati i od toga ne možete da pobegnete. Uz sve to, svi se ponašate kao da se ništa tamo nije desilo, a tako se ponašate i za sve ostalo što se loše dešava u našoj zemlji. A i ono što se desi lepo, i to uništavate. Ovo je fotografija koja je dirnula svakog čoveka koji voli ovu zemlju, svakog čoveka u Srbiji, svakog. Mlada Bošnjakinja, sa maramom na glavi, ponosno nosi zastavu Srbije. Ima li nešto lepše od toga? A ovakvih slika je bilo puno. Umesto da slavimo taj dan, umesto da se zahvalimo svim tim mladim ljudima koji su bili u Pazaru i građanima tog grada, vi govorite, a vaš Milorad Vučelić u „Novostima“ objavljuje kako je u Beogradu raširena velika srpska zastava, a u Pazaru zastave koje simbolizuju zahtev za otcepljenje ove oblasti. Istu stvar koju je radio za Miloševića, Vučelić sada radi za Vučića, jer vaša politika je politika podele naroda, izazivanje nasilja i mržnje. U ime svih koji žele pristojnu normalnu Srbiju, Srbiju koja poštuje različitosti, zahvaljujem studentima iz Novog Pazara i svim studentima iz ostatka Srbije koji su u Pazaru bili tog dana na probuđenoj nadi da zaista možemo svi zajedno da budemo bolji. O ovoj tzv. Vladi i ministrima je ovih dana puno rečeno. Da ja sad to ponavljam, nema smisla. Primetno je da Miloša Vučevića uopšte ne pominjete. Čovek bi pomislio da ste srećni što ga više nema ovde. Govoriću umesto o svima vama, naravno, ne o Vučeviću, samo o jednom od vas koji je kandidat za ministra, koji je simbol SNS vlasti, Bratislav Gašić. Gde sad ode? Gospodin Gašić je, znajući da ću ja govoriti, izašao. Gospodin Gašić je zaboravio da u biografiji napiše da je u srednjoj školi bio toliko loš đak, da nije mogao da upiše smer za građevinskog tehničara, nego samo za keramičara, da je radio na uređenju dvorišta u „Trajalu“, odakle je otpušten i onda se odjednom pojavio sa diplomom Ekonomskog fakulteta u Nišu. Tvrdim da gospodin Gašić bez GPS-a ne može da nađe zgradu fakulteta u Nišu. Evo, stigli ste, odlično. Gospodine Gašiću, pošto vi nemate pravo da govorite, pozivam vas da dok ja govorim, bez korišćenja telefona, napišete predmete koje ste navodno polagali na fakultetu, a ja ću pročitati to što ste napisali. Ako nabrojite bar 20 predmeta, pokazaćete da ste ipak studirali. To je pošten dil. Cela karijera vam je katastrofa. Firme koje ste pravili su odlazile u stečaj. Ljude ste hapsili jer su hteli da uđu u DS 2012. godine, bili ste ministar vojni kada je pao helikopter, bili ste ministar policije kada je bila Jovanjica, pa su pošteni policajci hteli vas da hapse, i vi ste danas ministar i idealno simbolizujete kakvi ljudi sede u ovoj Vladi, čast izuzecima. Verujem da osim vas, postoji niz kadrova u SNS koji bi mnogo bolje reprezentovali ono što SNS jeste od većine koji će činiti Vladu, zato ću sada predložiti mnogo bolja rešenje nego što ste vi to sami uradili. Spremite se. Polako. Premijer treba da bude član glavnog odbora SNS Andrej Vučić. On je drugi čovek stranke, za sve se pita, normalno je da bude premijer, uz to kada mi iz opozicije kažemo da je Vučić i premijer, a ne samo predsednik vi ćete moći da kažete, tako je. Eto, rešio sam to kršenje Ustava na vrlo jednostavan način. Ministarka policije treba da bude Dijana Hrkalović. Već ste je de fakto stavljali na to mesto, žena se dokazala. Informisanje Dragan Vučićević, idealan, idealan. Poljoprivreda - može Predrag Koluvija, a može i Dejan Bulatović, to su dva ozbiljna uspešna poljoprivrednika. Ministar građevine, Milan Radojičić, kada je mogao onakav objekat da napravi na Gazivodama, moći će i se ostalo. Ministar za brigu o porodici Simo Sapsić. Kultura da ide Jeleni Karleuši, a može i obrnuto. Ministar za evropske integracije da bude Aleksandar Vulin, bio čovek u Briselu pre neki dan, znači, zna put do Evrope, idealan vam je kandidat. Spoljne poslove vratiti Ivici Dačiću. Slušao sam kako gospodin Dačić priča kako je kao ministar policije on nešto poručio britanskom ministru spoljnih poslova. Gospodin Dačić, pošto ne zna engleski je mogao britanskom ministru da poruči samo deset ćevapa i šopsku salatu, što nije mala stvar i kvalifikuje ga u ovom društvu za ozbiljnu funkciju. Sport Dejan Tomašević, čovek u čijoj sam kući na slavi bio, sada me naziva ustašom. Znači, postao je pravi radikal, a uz to mu je Vučić tri puta nudio, odnosno obećavao mesto ministra, izvisio je, dajte čoveku to. Ministar za dijasporu Slaviša Kokeza. On je već godinama u dijaspori, znači idealno se spojilo. Pravosuđe, naravno Vladimir Đukanović. Odbrana Sandra Božiž, ima onu sablju, a da ostane sve u krugu porodice. Ministar za naučno tehnološki razvoj Nebojša Bakarec, on uvek lap-top ispred sebe kada govori, što znači da ume da uključi lap-top, a to je već ozbiljna preporuka da budete na funkciji. Obrazovanje, prof. Marko Atlagić, on ne zna da uključi lap-top, ali tu je Bakarec koji zna, a nauka i obrazovanje mora da rade zajedno, to je rekao i mandatar. I, za finansije da ostane Siniša Mali, čovek koji je izdržao da sa onom gospođom u kombinezonu sa gepard šarom, pola sata nosi onu zastavu, na onom vašem debakl mitingu mora da bude nagrađen funkcijom. Obavezno stavite Šešelja za ministra bez portfelja, jer njega ni jedan portfelj ne može da izdrži. Dajte to isto Milomiru Mariću pa, da mogu njih dvojica po ceo dan da se druže, a Vučić može da svrati da naprave neku emisiju od nekoliko sati onako lagano. Eto toliko od mene. Ne morate mnogo da mi se zahvaljujte moja obaveza je da predložim najbolje među vama za jednu ovako ekspertsku vladu. Samo dve napomene, prva za gospodina Bajatovića, gospodine Bajatoviću, mandatar se preziva Macut, a ne mazut, kako ste ga vi juče ceo dan oslovljavali. Znam da radite sa energentima, ali Macut ne mazut. Druga, a pre toga, da vrlo ozbiljno osudim ovo gospođo Brnabić što su objavili vaš broj telefona, i ove druge poslanice, razumeo sam poslanice, jer su to uradili, to je strašna stvar, objavili su i moj, na „Informeru“ objavljuju i adresu gde živim, ali ipak, vi ste dama, vi ste žena i sigurno je ženama mnogo gore, jer ima raznih, da ne kažem sad kakvih ljudi koji svašta mogu da pišu. Meni je iskreno žao što vam se to desilo. Druga poruka je poruka za Sinišu Malog, sramota je gospodine Mali da potpredsednik Vlade Srbije šalje snimke „Informeru“, pa još snimke gde grupa dovedenih kriminalca viče bilo kome da je ustaša. Ustaše su načinile najstrašnija zverstva prema našem narodu, decu su klali, i strašno je bilo kog Srbina nazivati ustašom, još strašnije takve snimke širiti i slati „Informeru“, a vi ste gospodine Mali to za mene uradili. Želim da vas pred svim ovim svedocima i stotinama i hiljadama koji ovo gledaju obavestim, da ste se ovim činom kvalifikovali među one koji su prema meni i mojoj porodici načinili najveća zlodela i kojima to nikada neću zaboraviti. Hvala vam svima. 

ANA BRNABIĆ: Replika, Dejan Bulatović. 

DEJAN BULATOVIĆ: Poštovana predsedavajuća, poštovani mandataru i članovi buduće vlade, poštovani građani Srbije, da znate ovo je drugi put kako mene Dragan Đilas predlaže za ministra poljoprivrede. To je radio u ime cele opozicije pre dve godine. Pogledajte samo, polako samo. Dakle, pre dve godine sam bio deveti na listi cele opozicije, tada je svima govorio Bulatović je najbolji za ministra poljoprivrede, ali sada odbijam tvoju kandidaturu, odbijam je. Sramoto jedna odakle ti bre pravo da ti pričaš o Andreju Vučiću. Ti, pričaš o njemu. Ti, lopovčino kakve nema na svetu. Kako te nije sramota u mom dvorištu se ovce hranio. U mom dvorištu si pravio emisije. Pokrao si domaćinstvo moje. Lopovčino jedna. Ukrao si mi stranku, lopovčino jedna. Ti si beda i najgori ološ koji postoji. Gledaš me u lice, tukao si psa svog rođenog u mom dvorištu. Da, da, vidim da potvrđuješ, da, da. Lopovčino. To ti ja kažem. Tučeš i jednu poslanicu si tukao skoro.

ANA BRNABIĆ: Dobro je dosta, stvarno. Ljudi, molim vas, hajde da smirimo strasti. Dakle, na ovo moram da dam opomenu. Samo da smirimo strasti. Privodimo kraju i molim vas da smirimo strasti. Izvolite, repliku. 

DRAGAN ĐILAS: Kao što znate, uvek se držim pravila da na laž odgovaram istinom. U skladu sa tim, krivična prijava broj 23024, 1997. godina krivično delo krađa na pijaci, oštećeno lice Dragoljub D. Krivična prijava broj 769, 1998. godine krivično delo kupovina diploma. Krivična prijava broj 17156, 1998. godina, krivično delo prevare u vrednosti od dve hiljade nemačkih maraka, oštećeno lice Ištvan S. Čovek koji je počinio ova krivična dela je čovek koji već godinama laže i najbrutalnije vređa ljude iz Stranke slobode i pravde. Dok je bio član najoštrije je napadao SNS, Aleksandra Vučića čije je hapšenje tražio, nosio lisice u televizijske emisije. Napuštajući SSP, optužio je Mariniku Tepić da je u dilu sa SNS i da zato napušta stranku. Ulazeći u SSP prestavio se kao čovek koji je završio književnost u Francuskoj i potom promenio u teologiju, isto u Francuskoj. Meni je 2022. godine rekao da je ipak samo upisao, ali ne i završio. Kada se na mrežama pojavio intervju njegove majke koja je rekla da je završio samo osnovnu školu, rekao sam mu da uzme diplomu srednje škole i nosi je sa sobom, da kada ga naprednjaci napadnu da može da se brani. Posle nekog vremena je došao i saopštio mi da je pribavio diplomu srednje škole, a uskoro će i fakultet. Kada sam mu rekao da to ne radi jer mi nismo SNS, počeli su problemi. Tvrdio je da je više stotina hiljada evra dobio od Andrea Vučića, imao sastanak i nudio. Verovatno je slagao za to da je od gospodina Andrea dobio novac, jer ga nije ni video, ali od SNS dobio jer godinama nije mogao da vrati nijedan dinar od sedam miliona koliko sam mu pozajmio kada mu je izgoreo deo imanja, ali sada je vratio sve. Imao je nameru da uveze cisternu punu fekalija sa svoje farme do Beograda i tim fekalijama da polije televiziju „Pink“. Policija mu je te večeri upala na imanje i oduzela cisternu. Tako da nameru nije ostvario, umesto fekalija on je sam dve godine kasnije ušao u televiziju „Pink“ gde je sada svaki drugi dan, ljudi bi rekli da je nameru ipak ostvario i da su fekalije, da ne kažem neku drugu reč, zaista na „Pinku“. Svim članovima SSP i svim građanima Srbije se ovom prilikom izvinjavam što je ovakva osoba bila deo Stranke slobode i pravde. Hvala vam. 

ANA BRNABIĆ: Milenko Jovanov. Izvolite. 

MILENKO JOVANOV: Ovo je jako interesantno, samo još fali objašnjenje zašto je sa tim čovekom pravio stranku i zašto mu je dao deveto mesto na listi, tako da to je očigledno odgovaralo tada u to vreme. Međutim, ima jedan druga stvar, ne računajući sada sve ove pokušaje i ovo čitanje ovih svih stvari, da ostavimo po strani. Što se Miloša Vučevića tiče, gospodin je verovatno razgovarao tada sam sa sobom pa nije uspeo da čuje, zahvalio sam se na saradnji Milošu Vučeviću i rekao da mi je žao, u ime stranke i u ime poslaničke grupe, zbog toga što više nije na čelu Vlade i izrazio nadu da će vrlo brzo biti u prilici da služi Srbiji onako kako je to radio i do sada i da će dati svoj doprinos razvoju ove zemlje. Eto, ponovio sam i apsolutno ništa nije sporno. Međutim, ono što fali, umesto kadrovske politike ja sam mislio da ćemo čuti predlog programske politike i mislim da je to ono što bi bilo dobro ne samo za Vladu nego i za celu zemlju, da čujemo kako to jedan čovek na pošten način, pošto kaže da je na pošten način i da se ponosi time, za deset godina zaradi, prijavi prihode od 619 miliona evra? To je ono što mi treba da čujemo, da to onda Vlada primeni na svakog građanina Srbije, da svaki građanin Srbije zaradi 619 miliona evra. Ja prosto ne mogu da verujem da to ima veze sa tim što se baš poklopilo da je tih 619 miliona evra zarađeno dok je bio na funkcijama direktora Narodne kancelarije, ministra bez portfelja, gradonačelnika Beograda, itd. Verujem da to nema nikakve veze sa tim što je muzej koji je bio zatvoren plaćao reklamiranje. Ja verujem da to nema nikakve veze ni sa čim od toga. On nama treba da predstavi taj program kako se ni od čega dođe do 619 miliona evra za 10 godina pa da sva Srbija, svaki građanin Srbije ima 619 miliona evra, pošteno zarađenih, kako kaže ovaj gospodin. Hvala. 

ANA BRNABIĆ: Hvala vam. Istrošili smo vreme i po listi i ovlašćenih. Dajem reč mandataru, prof. dr Đuru Macutu. 

ĐURO MACUT: Zahvaljujem, predsednice. Zahvaljujem se svima na konstruktivnim, uslovno rečeno, diskusijama, koje su bile u nekom delu relativno sa tenzijom održavanom, kao što sam i rekao juče u ekspozeu, koja sigurno ne doprinosi bilo kakvom dijalogu i mogu da kažem da je ipak to neodrživo stanje koje ne pruža prostor za bilo kakvu komunikaciju i dogovor. Mislim da to moramo da promenimo i da se uvede nekakva kultura komunikacije, bez razlike što je parlament mesto, odnosno, rekao bih Narodna skupština, jer mi ipak radimo u Narodnoj skupštini, ne u parlamentu, tako da bih ispravio jučerašnje komentare. Skupština bi značilo okupljanje. Pretpostavljam da ovo okupljanje treba da uslovi određenim ishodima. Ja ću se osvrnuti na nešto što je bilo na uvodu kada me je predsednik Vučić ovlastio i dao mandat da sastavim ovu Vladu, to je bilo osvrtanje na prethodnog predsednika Vlade 1945. godine, dr Blagoja Neškovića, koji je bio prvi predsednik Vlade posle Drugog svetskog rata. U to vreme je potpuno jasno bilo da je razaranje zemlje bilo enormno i da je dolazak nekoga ko je bio lekar u to vreme verovatno imalo odraza da se saniraju neke stvari, između ostalog, a u to vreme je Medicinski fakultet konkretno u Beogradu bio gotovo razoren. Doktor Nešković je tada, pored toga što je bio predsednik Vlade Srbije, uspeo da organizuje u velikoj meri i da vrati Medicinski fakultet u Beogradu, pretpostavljam i mnoge druge institucije, i tada je on bio zapravo obnovitelj. Po prestanku svog mandata, on je nastavio da radi i osnovao je Institut za onkologiju. Vratio je laboratoriju za molekularnu onkologiju, tada već uspostavljenu eksperimentalnu i to su temelji sadašnjeg Instituta za onkologiju. Ako se sad vratimo na period koji je nas ovde zadesio, ja bih rekao da je ideja da ja dođem ovde i da pokušam da nekako pomirim strane ili da unesemo neki novi duh upravo ideja da zalečimo neke naše odnose i da pokušamo da otvorimo neka nova polja razumevanja i razgovora. U ovom slučaju je obrazovanje na dnevnom redu, a rekao bih iz onog vremena 1945. do 1948. godine imali smo takođe obrazovanje, ne toliko zdravstvo, na dnevnom redu i mislim da je obrazovanje ponovo veoma ugroženo, tako da doživljavam da je ovo možda trenutak da neko dođe ko nije iz realne politike, ja stvarno nisam član partije i nisam organizovao bilo kakve proteste ispred ove zgrade i stvarno nemam veze sa tim. Ako govorimo o nekim delovima odnosno diskusijama koje sam danas vrlo pažljivo slušao, izdvojio bih samo one koje su realno vezane za život Srbije i grupisao sam to u nekoliko elemenata. Jedna od meni možda najbližih koja se ovde dosta potencirala je zdravstvo, a onda i nauka iza toga. Zdravstvo je na nekoliko mesta podcrtano i mislim da je u zdravstvu, pošto je bilo pitanje direktno kako promeniti tu celu stvar i na koji način to popraviti, pomenute su liste čekanja i ostale stvari već prisutne u ekspozeu, mislim da su liste čekanja jedna realna zanimljivost koja se desila u Srbiji i koje su rešene nestvarnim naporima zdravstvenih radnika u Srbiji, obzirom da možemo da imamo u vidu da se samo u Hrvatskoj, a pre svega u Sloveniji, na pregled jednog endokrinologa, regularni pregled se čeka dve godine. Na vanredni ili hitan pregled se čeka tri do četiri meseca. Ako ovde imamo u vidu da za mesec dana možete dobiti mišljenje subspecijaliste, mislim da smo ipak nešto uradili u proteklom periodu u kome ja stvarno nisam direktno učestvovao u bilo kom smislu kao izvršni direktor ili neko ko je radio na tom polju, ali svakako da je Ministarstvo za zdravlje pod vođstvom dr Lončara tu igralo veliku ulogu. Takođe, moram da kažem da je negde simbolika zdravstvenog sistema Srbije bila i što smo prevazišli koronu, kao period gde smo pokazali da taj zdravstveni sistem kakav god jeste bio, jeste bio funkcionalan. Za razliku od drugih zemalja navešću samo primer Grčke, gde je postojalo apsolutno bezglavlje i vanredno stanje, gde se nije moglo bilo šta uraditi u zdravstvenom sistemu i bilo je mnogo više žrtava korone. Znači, imamo neke paralele koje mislim da su jako bitne i da mi nastavljamo tim putem, definitivno jesu ljudi mnogo lakše da dođu do nas, i mislim da je to jedna dobra karakteristika. Prema tome, lista čekanja kakve god sada jesu, jesu zaista minormne u odnosu na probleme u Evropi, hajde neću se dalje osvrtati. Evropa, je negde meni, ipak najbliža. Onkološki pacijenti su zbrinuti, ne možemo da kažemo da nisu, lično vodim jedan Konzilijum na Klinici koja je jedinstvena u Srbiji za oblast kojom se bavim i mnogi čak i ovde prisutni poslanici su imali prilike da sarađuju indirektno sa mnom, dovodeći svoje bliže rođake ili rodbinu na takve konzilijume. Znači, mi funkcionišemo. Ja nisam onkolog, da se razumemo, ali struktura naših ustanova je takva da mi moramo pokrivati razne aspekte u medicini. Znači, onkološki pacijenti jesu zbrinuti i ja ne mogu da govorim sada o zloupotrebama, da li su u ovu ili onu svrhu iskorišćeni, ali znajući da je Institut za onkologiju, izuzetno opterećen, znam da se na dnevnoj osnovi ljudi gledaju i da su naši pacijenti izuzetno dobro zbrinuti u konkretnom slučaju, tu su i kolege i sa ginekologije, moje uvažene koleginice koje to sigurno dobro znaju i veoma veliki pokret da se stvari u onkologiji rešavaju i da se praktično bolesti prevode u hronične, kao što su karcinomi dojke. Znači, postoji kontinuirani prisustvo i održavanje zdravstvene zaštite gde su žene apsolutno u fokusu, obzirom da dobar deo tih onkoloških pacijenata pripada toj grupaciji. Znači, imamo jednu veoma dobru izdrživost zdravstvenog sistema u napetim uslovima i naravno da sve ne može biti idealno, ali je zaista jako puno urađeno na izgradnji, pre svega univerzitetskih centara u Srbiji i bolnici širom Srbije. Naravno, ne može se stići i ne može se biti na svakom mestu i na svakom trenutku. Jedna dobra ideja je bila oko proizvođača medicinske opreme, i to je veoma zanimljivo, ali ne smemo da dođemo u situaciju da zapravo zbog tendera koji su nekada problematični, dobijemo loš kvalitet opreme. To, mislim da ne smemo više da dozvolimo jer dajemo novac, jer smo vrlo često menjali nešto dobili, takođe nekvalitetne stvari. Takođe, ako pričamo već o tome, moramo znati i drugu stranu čitavog tog problema, ali mislim da je dobro da smo ovo negde načeli. Druga stvar je nauka i o tome sam pričao o ekspozeu, i mislim da je sada apsolutno trenutak da mirnih strasti sednemo u razgovore, ne bih rekao u pregovarački sto, jer niko nije u ratu, ni protiv koga, da se to razume, mi samo imamo zapravo upliv, ja bih mogao slobodno da kažem jednog dela politike, ipak u život univerziteta. To ću biti slobodan da kažem, kao lično mišljenje, kao neki stav koji apsolutno delim u odnosu na instituciju gde radim i gde postoji asimetrično dominacija manjine studenata nad zapravo većinom koja nema nikakav uticaj nad svojom sudbinom. To je potpuno jasno. Iz tog razloga je bilo jedno pitanje vezano za restrukturiranje, gde je tu sada mesto nekog novog ministarstva. Ideja je zapravo da se formira ministarstvo za visoko obrazovanje i nauku, u čemu će mi, ja se iskreno nadam pomoći, akademik Balint i profesor Stanković, koji je stvarno jedan ekspert u toj oblasti, čovek koji je radio i radi na Univerzitetu, čovek koji je jedan od najbrilijantnijih studenata svog matičnog fakulteta i ne možemo stvarno voditi bilo kakvu vrstu diskriminacije u odnosu na pojedince. U međuvremenu je stiglo i zvanično saopštenje da ne postoje bilo krivične prijave protiv profesora. Ja bih stvarno zamolio da se strasti ipak spuste na jedan racionalni nivo i da nekako ovo preraste u neistočnjački pristup rešavanju problema. Ja jesam lekar koji je učio na zapadnim sistemima rada, odnosno mi imamo jednu zapadnu, da kažem, metodologiju pristupu pacijentima. Ja stvarno mislim da je istočnjačka mudrost u ovom trenutku neophodna ovom ovde domu, ali i našoj zemlji i to pre svega istočnjačka mudrost najdalje zemlje istoka, a to je Japan. Čak ne bih išao do Kine, nego bih otišao možda i dalje. Ako govorimo o finansijama, odnosno o socijalnim davanjima i o čitavoj toj sferi, bilo je dosta pitanja vezano na tu temu i ja sam negde sada pokušao da to negde vratim samo i da podsetim da bez realnog investiranja ekonomije mi ne bismo stigli do ovog ovde mesta, odnosno do onoga gde se sada nalazimo sa finansijama i, recimo, platama ili uopšte prihodima. Koliko god to izgledalo, da kažem, malo u odnosu na okolne zemlje, pretpostavljam da su te okolne zemlje u mnogo višoj stopi zaduživanja u odnosu na nas. To možemo proveriti i dati vam podatke. U svakom slučaju, u proteklih deset godina je zaposleno stvarno preko pola miliona ljudi. Ono što je bitno jeste da su devizne rezerve u delu koje se odnose na zlatne rezerve, obzirom da je to jedna dosta mudra politika držanja svojih rezervi kod sebe porasle i to više od tri puta. Znači, u periodu od nekih poslednjih trinaest godina, to poraslo sa nekih 14 na skoro 50 tona, što predstavlja 15% ukupnih deviznih rezervi i to je zapravo jedna od stvarno značajnih elemenata za održavanje kreditnog rejtinga u koji je Srbija prvi put ušla u skorijem periodu. Ako bi nastavili u ovakvom negativnom trendu, verovatno bismo izgubili to. Sledeća stvar koja je tu bitna jeste da u okviru tog budžeta postoji… Jedan komentar je bio sa mađarske, da kažem, strane da postoji potreba za davanjem određenog zakona koji se tiče specifičnog finansiranja. Znači, finansiranje Vojvodine i opšte aktivnosti u Vojvodini je dvostruko kroz državni budžet, ali kroz specijalne investicione aktivnosti, tako da već u ovom trenutku postoji dvostruko finansiranje, što stvarno treba imati u vidu, pa treba se razgovarati. Može se razgovarati, ali treba ipak biti u okviru realnih situacija koje imamo. Za funkcionisanje Ministarstva za nauku, ja sam već rekao da ću očekivati, imati pomoć dva ministra, a ministarstvo će funkcionisati iz tri dela – deo za nauku, za visoko obrazovanje i primenjenu nauku, tako da mislim da je to jedno osveženje u odnosu na ranije period. Ako govorimo o ljudskim i manjinskim pravima, postavljena su pitanja vezana za manjinska prava i upravo su članovi Vlade koji su sada u predlogu o kojem ćete vi glasati zapravo ljudi koji jesu bili dugo u ovoj priči i imaju veoma veliko iskustvo, tako da se nadam da ćemo i na taj način pitanjima vezanim za albansku populaciju moći da damo jedan pozitivan doprinos, obzirom da je bilo takvih komentara i takvih zahteva. Kada govorimo o ljudskim pravima, to se odnosi, pre svega, na manjinska prava, ali bih hteo da podcrtam da komentari koji su bili vezani za određene ministre i uopšte za njihovu aktivnost su, da kažem, u ovom trenutku ne od primarnog značaja da bismo uopšte razmatrali da li tu postoji nešto ili ne. Mislim da ne postoje realne indicije. Za ove sam spomenuo, za prof. Stankovića. Za druge ministre, takođe, imamo jedan vrlo dobar CV u njihovom radu prethodnom i mislim da je njihov doprinos izuzetno veliki i tek će se videti u periodu rada Vlade i mislim da bismo mogli da usvojimo jedan princip koji stiže iz Stare Grčke, a to je meritokratija. Mislim da je konačno Srbija stigla do trenutka da se vratimo na kvalitet koji bi trebao da bude predznak Srbije i da poštujemo kvalitete u svakom smislu. Znači, meritokratija bi trebala da bude standard i ja se nadam da ćemo kroz te reforme, pre svega u obrazovanju, postaviti nekakve nove standarde i u komunikaciji i imati, da kažem, popravljanje čitave te slike obrazovanja. Nauka je već tu ja mislim dobar primer, ali ćemo i u ovom drugom delu obrazovnog sistema svakako imati veliki doprinos. Prosto, trebamo da imamo vremena da bismo ovo sve završili. Ako govorim o nekim novinama, najnovija novost ili nešto što nam je jutros stiglo jeste da su za EXPO 2027. godine danas potvrđene još dve zemlji i 92. zemlja je Kipar. Znači, od nekih maksimalnih 117, kojima verovatno ne težimo, ali ćemo ih verovatno dostići, a možda i prestići, mi smo ipak na dobrom putu i mislim da je taj nacionalni konsenzus koji je postavljen pre mog ovde dolaska, svakako predstavlja kontinuitet i u ovoj Vladi da je postojao nacionalni konsenzus u podržavanju ideje o EXPO-u, koji može da bude samo, ja se nadam i siguran sam, pozitivan predznak Srbije, jer sam bio u gradovima gde se održavao EXPO u Evropi, gde su zapravo ta mesta postala kulturni, stambeni i trgovinski centri. Prema tome, u zaključku ja se vama svima zahvaljujem na dobrim savetima, na nekakvim instrukcijama o našem daljem radu. voleo bih da imate poverenja i da nam date podršku, da mi nećemo sprovoditi nikakve mere. Pominjala se nekakva represija. To stvarno ne vidim da je potrebno uopšte, ali mislim da trebamo da koristimo zakonske instrumente i da prosto po pravilima, propisima ili po određenim zakonima u obrazovanju, pre svega, dovedemo stvar u normalu. Ipak, morate priznati da učenici i studenti ne treba da trpe nešto što se direktno ne odnosi na njihov aktuelni život. Postoje zahtevi koji su opravdani u nekom smislu da se treba sprovesti čitava ta procedura pronalaženja odgovornosti za određene stvari, ali to ne znači da trebamo koristiti tu čitavu jednu generaciju koja će ostati uskraćena za kvalitetno školovanje. Toliko sa moje strane. Ja vam se zahvaljujem na pažnji. 

ANA BRNABIĆ: Hvala vam. Zaključujem pretres. Pošto je Narodna skupština obavila pretres o jedinoj tački dnevnog reda ove sednice, zakazujem današnji dan, dakle, 16. april, kao Dan za glasanje o Programu Vlade i izboru predsednika i članova Vlade. Glasanju ćemo pristupiti odmah, odnosno u 16.30 časova. Zahvaljujem kandidatima za članove Vlade. Hvala vam, mandataru. Pre nego što pređemo na odlučivanje o tački dnevnog reda, potrebno je da utvrdimo kvorum. Molim narodne poslanike da ubace svoje identifikacione kartice u jedinice elektronskog sistema. Konstatujem da je primenom elektronskog sistema za glasanje utvrđeno da je u sali prisutno 170 narodnih poslanika, odnosno da je prisutna većina od ukupnog broja narodnih poslanika i da postoje uslovi za odlučivanje. Prelazimo na odlučivanje. Narodni poslanik docent doktor Biljana Đorđević je na ovoj sednici u 12 časova i 55 minuta ukazala na povredu člana 96. stavova 3. i 4. Poslovnika. Molim da Narodna skupština odluči da li je povređen navedeni član Poslovnika. Molim vas da glasate. Zaključujem glasanje: za – 27 narodnih poslanika, od ukupno prisutnih 189, u ovom trenutku. Narodna skupština je odlučila da nije povređen ovaj član. Prelazimo na 1. i jedinu tačku dnevnog reda – IZBOR VLADE I POLAGANJE ZAKLETVE PREDSEDNIKA I ČLANOVA VLADE Predlažem na Narodna skupština o Programu Vlade i izboru predsednika i članova Vlade glasa javno prozivkom narodnih poslanika. Stavljam na glasanje ovaj predlog. Zaključujem glasanje: za – 155 narodnih poslanika, protiv – 20, uzdržan – jedan, nije glasalo 19, od ukupno prisutnih 195. Konstatujem da je Narodna skupština odlučila da se glasa javno prozivkom. Molim generalnog sekretara Narodne skupštine da obavi prozivanje narodnih poslanika po azbučnom redu prezimena i evidentira njihovo izjašnjavanje. 

SRĐAN SMILJANIĆ: Albijanić Miloljub – odsutan; Aleksandrov Andrijana – za; Aleksić Zagorka – za; Aleksić Miroslav – protiv; Antić Aleksandar – za; Antić Ivan – za; Antonijević Borislav – odsutan; Arsić Veroljub – za; Arsić Dragana – za; Atlagić prof. dr Marko – za; Bajatović dr Dušan – za; Bajić Boris – za; Bakarec Nebojša – za; Bačevac dr Muamer – za; Beloica Martać Ana – za; Bečić Igor – za; Bogunović Nataša – za; Bojović Radomir – za; Bokan Nikola – za; Braunović Igor – za; Brnabić Ana – za; Bulatović Dejan – za; Veinović Nevena – za; Veselinović Dobrica – odsutan; Veselinović Željko – protiv; Vraneš mr Ljubica – odsutna; Vujadinović Milimir – za; Vujić Vojislav – za; Gnjidić Miloš – za; Gojković Žika – za; Grbović Pavle – protiv; Grgur Uglješa – za; Grujić Mladen – za; Gurešić dr Dejan – za; Davidovac Tijana – za; Delić prof. dr Dragan – protiv; Denić Olivera – za; Dinić dr Rastislav – protiv; Dragišić prof. dr Zoran – za; Drecun Milovan – za; Durgutović Edis – za; Đerlek Edin – za; Đilas Dragan – protiv; Đokić Uroš – protiv; Đorđević doc. dr Biljana – odsutna; Đorđević Vladimir – odsutan; Đorđić Đorđo – protiv; Đukanović Vladimir – za; Đukić Aleksandar – za; Đurić Nevena – za; Đurišić Vesna – za; Đurković Ljubinko – odsutan; Eraković Ana – protiv; Živković Irena – protiv; Zdravković dr Marija – za; Ivanović Aleksandar – odsutan; Ivanović Ana – odsutna; Ivanović Nataša – za; Ivković Lepomir – za; Ilić Stošić Biljana – za; Ilić Slobodan – protiv; Ilić Sonja – za; Jakovljević dr Ana – protiv; Jakovljević Biljana – za; Jakšić D. Igor – za; Janković Tomislav – za; Janošević Stanislava – za; Janjić dr Jovan – protiv; Janjić Stefan – protiv; Jevđić Marija – za; Jekić Dalibor – protiv; Jelić mr Vladimir – odsutan; Jerinić prof. dr Jelena – protiv; Jefić Branković Sanja – za; Jovanov Milenko – za; Jovanović Aleksandar – odsutan; Jovanović Branimir – za; Jovanović Darko – za; Jovanović Dragan – za; Jovanović mr Jadranka – za; Jovanović dr Miloš – odsutan; Jovanović Nataša – za; Jovanović Snežana – za; Jonić Dragan – odsutan; Josifović Branislav – za; Jugović Aleksandar – za; Kalender Minela – protiv; Kamberi Šaip – odsutan; Karanac Jasmina – za; Karić Ivan – za; Kitanović Stefan – za; Kovač Elvira – za; Kovač prof. dr Mitar – odsutan; Kozma Robert – protiv; Kolundžija mr Jovan – za; Koljević Grifit dr Bogdana – odsutna; Komlenski Đorđe – za; Kondić Miroslav – za; Kostov Risto – za; Krkobabić Stefan – za; Krstić Ana – protiv; Krstić Nenad – za; Lazić Nikola – za; Lazović Radomir – protiv; Laketić dr Darko – za; Linta Miodrag – za; Lukić Branko – odsutan; Lukić Dragana – za; Lukić Šarkanović prof. dr Mirka – za; Lutovac dr Zoran – odsutan; Ljepojević Siniša – odsutan; Marić Dušan – za; Marković Aleksandar – za; Marković M. Dragan – za; Marković dr Ksenija – odsutna; Marković Topalović dr Tatjana – protiv; Marković Uglješa – za; Marsenić Predrag – odsutan; Marušić Jablanović dr Milica – odsutna; Matić Veroljub – za; Macura Nada – za; Mijatović Marina – protiv; Milanović Verica – protiv; Milenković Marko – za; Miletić Milija – za; Miletić Slađana – odsutna; Milivojević Srđan – odsutan; Milijić mr Svetlana – za; Milisavljević prof. dr Slobodan – za; Milić Goran – za; Milić Milaš Nataša – za; Milojević Miljana – za; Milojičić Nenad – odsutan; Milojičić Radoslav – za; Milošević Jelena – protiv; Milošević Marko – za; Milošević Sanja – za; Miljanić Ana – za; Miljuš Branko – protiv; Mirković Aleksandar – za; Mitrović dr Nenad – odsutan; Mitrović Peđa – protiv; Mihailović Vojislav – odsutan; Mihajlović Nataša – za; Mihajlovski Ilo – za; Mladenović Zdravko – za; Mladenović Marko – za; Mrdić dr Uglješa – za; Načić Lidija – za; Nedović Vesna – za; Nestorović Branimir – odsutan; Nestorović Danijela – odsutna; Nešić Anita – za; Nikezić Dušan – protiv; Nikolić Goran – za; Nikolić Danijela – za; Nikolić Dragan – za; Nikolić Milica – za; Nikolić Slobodan – za; Nikolić Tatjana – za; Ninković Dragan – odsutan; Novaković Borislav – protiv; Novaković Nebojša – odsutan; Numanović Edin – za; Obradović Jasmina – za; Oreg dr Ana – protiv; Pavić Aleksandar – odsutan; Pavićević Đorđe – protiv; Pavlović Marković Aleksandra – za; Pavlović Branko – protiv; Pavlović Jelena – odsutna; Pajić Vladimir – odsutan; Palalić Jovan – za; Palurović Jasmina – za; Pantelić Nikola – za; Pantić Pilja Biljana – za; Parandilović Miloš – odsutan; Pastor prof. dr Balint – za; Pašić Tatjana – protiv; Perić Deligenski Tijana – odsutna; Pernat Sonja – protiv; Petković Goran – odsutan; Petrašinović Miroslav – za; Petrović Goran –protiv; Petrović Olja – za; Petrović Slobodan – protiv; Petrović Stojković Tatjana – za; Ponoš mr Zdravko – protiv; Popović Mila – protiv; Raguš Marina – za; Radenović Stojan – za; Radin Milan – za; Radinović Dragana – za; Radisavljević Slađana – odsutna; Radovanović Bogdan – protiv; Radovanović Slavica – protiv; Radović Dijana – za; Radosavljević Dušan – odsutan; Radosavljević Nikola – za; Rađenović Tanja – za; Rajičić dr Ivan – za; Rakić Goran – za; Rakić dr Dragana – odsutna; Rakić prof. dr Snežana – odsutna; Rašić Dragana – odsutna; Rebrača Željko – za; Ristić Žarko – odsutan; Rističević Marijan – za; Ristović Nenad – za; Rokvić Ivana – odsutna; Ružić Branko – odsutan; Savović Petković Vesna – za; Sandić Zoran – odsutan; Simonović Bratić Dunja – za; Spasojević Goran – za; Spirić Jelena – protiv; Stamatović Ivana – za; Stanković Vesna – za; Stanković Đorđe – odsutan; Stanojević Dragan – protiv; Stanojčić Dane – za; Starčević Života – za; Stefanović Borko – protiv; Stojanović Zoran – odsutan; Stojanović Katarina – za; Stojanović Staša – za; Stojiljković Dušan – za; Stojmenović Natalija – protiv; Stošić hadži Milorad – za; Strainović dr Sanela – za; Tatalović Filip – odsutan; Tvrdišić Radovan – za; Tepić Marinika – protiv; Tobiaš Jožef – za; Tomašević Dejan – za; Tomašević mr Nenad – odsutan; Tomić Aleksandra – za; Torbica Bojan – za; Ćalović Sanja – za; Ujhelji mr Akoš – za; Uri dr Emeše – za; Filipović Nenad – za; Filipovski Dubravka – za; Cvejić prof. dr Slobodan – protiv; Čotrić Aleksandar – za; Džajić Sanja – za; Šarac dr Lidija – za; Škrijelj Ahmedin – protiv; Šćekić Dalibor – za; Šulkić Dejan – odsutan; Šušnjar Slađana – za. 

ANA BRNABIĆ: Pošto smo obavili glasanje prozivkom narodnih poslanika, zaključujem glasanje i dozvolite mi da saopštim rezultate: od 199 narodnih poslanika koji su pristupili glasanju, za predlog je glasalo 153 narodnih poslanika, protiv predloga glasalo je 46 narodnih poslanika, odsutnih je 51 narodnih poslanika. Pošto je za Program Vlade i predlog za predsednika i članove Vlade glasalo 153 narodnih poslanika, konstatujem da je Narodna skupština usvojila Program Vlade i izabrala Vladu u predloženom sastavu. Dozvolite mi da u vaše i u svoje ime čestitam predsedniku, potpredsednicima i ministrima u Vladi na izboru, kao i svim građanima Republike Srbije. Sada određujem pauzu u trajanju od 60 minuta. Dakle, nastavljamo sa radom u 18.00 časova, kako bi se izabrani članovi Vlade pripremili za polaganje zakletve. Hvala vam.

ANA BRNABIĆ: Poštovane dame i gospodo, poštovani narodni poslanici, obaveštavam vas da su pozvani da današnjoj sednici Narodne skupštine pored narodnih poslanika i kandidata za članove Vlade, prisustvuju i predsednik Republike Srbije, gospodin Aleksandar Vučić, predsednik Skupštine AP Vojvodine, Guverner Narodne banke Srbije, predstavnici tradicionalnih crkava i verskih zajednica, predstavnici pravosuđa, predstavnici Vojske Republike Srbije, SANU, rektori univerziteta čiji je osnivač Republika Srbija, predstavnici organa Republike Srbije i nezavisnih regulatornih tela. Takođe, današnjoj sednici prisustvuju i šefovi diplomatsko konzularnih misija i međunarodnih organizacija u Republici Srbiji. Dozvolite mi da u ime Narodne skupštine i u svoje ime pozdravim sve cenjene goste. Molim predsednika, potpredsednika i ministre u Vladi da, u skladu sa članom 271. Poslovnika i članom 16. stav 2. Zakona o Vladi, pristupe radi polaganja Zakletve. „ZAKLINJEM SE NA ODANOST REPUBLICI SRBIJI I SVOJOM ČAŠĆU OBAVEZUJEM DA ĆU POŠTOVATI USTAV I ZAKON, DA ĆU DUŽNOST ČLANA VLADE VRŠITI SAVESNO, ODGOVORNO I PREDANO I BITI POSVEĆEN OČUVANJU KOSOVA I METOHIJE UNUTAR REPUBLIKE SRBIJE“. Molim predsednika, potpredsednike i ministre u Vladi da potpišu i predaju tekst Zakletve. Pozivam vas da saslušamo Himnu Republike Srbije. Pošto je Narodna skupština obavila razmatranje jedine tačke Dnevnog reda ove sednice i odlučivanje o njoj, saglasno članu 102. Poslovnika Narodne skupštine, zaključujem Drugu posebnu sednicu Narodne skupštine Republike Srbije u 14. Sazivu. Hvala vam. Živela Srbija.